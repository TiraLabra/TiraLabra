Tässä on HJK:n sauma Kyproksella
Keskiviikon Mestarien liiga -trillerin käsikirjoitus vaikuttaa etukäteen selkeältä. HJK puolustaa ja iskee vastaan.

Helsingin Jalkapalloklubi kohtaa keskiviikkoiltana Mestarien liigan 3. karsintakierroksen vieraspelissä Kyproksen mestarin APOEL Nikosian. HJK tarvitsee ottelusta käytännössä voiton edetäkseen varsinaiselle play-off -kierrokselle.

Avausosa kotoisella Töölön Jalkapallostadionilla eteni ensimmäisen puoliajan täysin HJK:n pelikirjan mukaisesti. Joukkue toteutti pilkulleen valmentaja Mika Lehkosuon laatimaa taktiikkaa.  Tiivis joukkuepuolustus jätti APOEL:n kärkimiehet vaille palloja. Klubi puolestaan iski tehokkaasti vastaan ja johti tauolla Demba Savagen kahdella maalilla 2-0.

Toisen puoliajan alussa Klubin kärkipelaajan Macoumba Kandjin hölmöily muutti koko otteluparin luonteen. Kandjin ulosajo toisen keltaisen kortin myötä jätti HJK:n pahasti alakynteen ja APOEL nousi väkisin arvokkaaseen 2-2 vierastasapeliin.

Hyökkäyspeli uusiksi

Kahden keltaisen tuoma ulosajo pitää Kandjin sivussa keskiviikon vieraspelistä. Kookkaan senegalilaisen poissaolo viiltää loven HJK:n hyökkäyspeliin. Taitava Kandji on hyvä viimeistelijä, mutta ennen kaikkea riittävän taitava pitämään palloa ylhäällä. Avausosassa valtaosa HJK:n vastaiskuista kulki hänen kauttaan.

Vieraspelissä Kandjin paikan yksinäisenä kärkenä ottanee avausosan maalintekijä Savage. Veikkausliigassa seitsemän kertaa osunut gambialainen on nopea ja hyvä haastamaan. Hän on parhaimmillaan saadessaan syötön jalkaansa ja edetessään terävästi kohti vastustajan maalia. Hyökkäyspelin rytmittäjänä ja pallon ylhäällä pitäjänä hän ei kuitenkaan pysty Kandjia korvaamaan.

Toinen vaihtoehto kärkeen on kokenut Mikael Forssell. Miklu on edelleen viileä viimeistelijä, mutta ei parhaimmillaan vastaiskupelaamisessa. Forssellin tilaisuus koittaa, jos Klubi pystyy estämään APOEL:n maalinteon ja hakee voittomaalia ottelun loppuhetkillä. Väsynyttä puolustusta vastaan vuosien myötä askeleen tai kaksi hidastunut Forssell saa edelleen jalkansa vapaaksi.

APOEL laadukas vakiomenestyjä

APOEL on 23-kertainen Kyproksen mestari. Kaksi vuotta sitten joukkue eteni Mestarien liigassa aina puolivälieriin asti. Viime kaudella APOEL pelasi Eurooppa-liigan lohkovaiheessa. Joukkueen kokoonpanossa on toistakymmentä Euroopan laatusarjoissa pelannutta pelaajaa. Mies miestä -vastaan vertailussa Klubi jää auttamatta toiseksi, mutta hyvällä joukkuepelaamisella Mika Lehkosuon  joukkue voi yllättää.

HJK:n jatkotoiveet lähtevät siitä, että kotijoukkue ei onnistu maalinteossa. Kokenut Markus Heikkinen putoaa toppariksi, ja puolustuksen johtajaksi. Erityisesti APOEL:n kookas irlantilainen Cilllian Sheridan täytyy pitää irti pallosta. Helsingissä Sheridan vaelteli pitkään varjojen mailla, mutta puski merkkausvirheen myötä tärkeän tasoitusmaalin.

Konkari Teemu Tainio tukee HJK:n keskikentän pohjalla toppariosastoa. Puolustusvelvoitteiden lisäksi hänen pitäisi yhdessä Rasmus Schüllerin ja Robin Lodin kanssa pystyä ruokkimaan laitalinkkejä ja yksinäistä kärkimiestä. Nikolai Alhon nopeus laidalla aiheutti avausosassa saarelaisille ongelmia. Saman tahdin täytyy jatkua myös Kyproksella.

Ottelun käsikirjoitus vaikuttaa etukäteen selkeältä. HJK puolustaa ja iskee vastaan. APOEL pitää palloa, jauhaa maltilla eikä höntyile pyrkien estämään HJK:n vastaiskupelaamisen. Pitää muistaa, että vierasmaalien myötä isännille riittää jatkopaikkaan myös maaliton tai 1-1-tasapeli.

APOEL lähtee keskiviikon koitokseen suosikkina, mutta pallo on pyöreä. Klubin tappioton putki Mika Lehkosuon alaisuudessa on nyt 21 ottelun mittainen. Kaiken osuessa kohdilleen putki saa jatkoa Nikosian illassa.

Yle Urheilu seuraa ottelun tapahtumia suorana Yle Puheen taajuudella kello 19.30.

Tapio Suominen, Nikosia