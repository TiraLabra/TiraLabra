Myyttinen ruotsalaisankerias löytyi kuolleena: ”Ui ympyrää 155 vuotta”

Ankeriaat voivat elää hyvinkin pitkään muun muassa akvaario-oloissa. Esimerkiksi oheisen arkistokuvan ankerias eli 33 vuotta saksalaisen perheen kylpyammeessa.
ULKOMAAT
Kuuluisa ruotsalainen kaivoankerias on kuollut, kertoi paikallislehti Ystads Allehanda viime viikolla. Uutisen nostaa Vapaavuorossa esille ympäristöharrastaja Petra Nyqvist, joka pitää  ”Hemulointia näkinkengän kokoisella saarella” -blogia.
Brantevikin kaivoankerias tunnetaan myös maailman vanhimpana ankeriaana, sillä sen väitetään eläneen kaivossa vuodesta 1859.

– Nyt 155 vuotta myöhemmin ankerias on löytynyt kuolleena ja on matkalla iänmääritykseen. Mikäli kaivoonlaskuvuosi on oikein, on kyseessä ylivoimaisesti historian vanhin ankeriasyksilö. Yksilö, joka on elänyt halki kahden maailmansodan ajan uimalla ympyrää, kirjoittaa Petra Nyqvist blogissaan.

Ruotsalaislehti The Localin mukaan ankeriaita käytettiin Ruotsissa perinteisesti hyötyeläiminä: ne puhdistivat kaivovettä syömällä ötököitä ja pikkueläimiä, jotka päätyivät kaivoon.

Kyseisen tilan – ja kaivon – nykyinen omistaja Tomas Kjellman löysi ”kotieläimensä” kuolleena, kun oli aikeissa esitellä nähtävyyttä illallisvierailleen. Ruotsissa legendan aseman saavuttaneen eläimen ruumis luovutetaan seuraavaksi asiantuntijoille, jolloin sen iästä saataneen lisätietoa.

– Brantevikin kaivon ankerias ui kohti Sargassomerta yksin pimeydessä 155 vuotta, kirjoittaa Petra Nyqvist viitaten ankeriaiden kutupaikkaan Bermudalla.