"Tiedämme nyt paremmin" – Entiset eheyttäjät vaativat kieltoa eheytysterapialle

Joukko entisiä eheytysterapian perustajia ja tukijoita on kirjoittanut avoimen kirjeen, jossa he vaativat eheytysterapialle täyskieltoa. Kirje on julkaistu seksuaalivähemmistöjen oikeuksia ajavan National Center for Lesbian Rights -järjestön sivuilla.

"Edustamme yhdessä yli puolen vuosisadan kokemusta, joten harva tietää meitä paremmin käännytysterapian tehottomuudesta ja sen aiheuttamista ongelmista varsinkin nuorille", kirjeessä sanotaan.

Kirjeen allekirjoittajat kertovat uskoneensa ennen, HLBT-ihmisten olevan rikkinäisiä ja seksuaalisen suuntautumisen olevan muutettavissa ja että samaa sukupuolta olevien parisuhteet ovat pinnallisia ja vääristyneitä.

"Tiedämme nyt paremmin", kirjoittajat toteavat.

"Eheytysterapiasta toipuminen on parhaimmillaan vaikeaa. Jotkut saavat ikuisia arpia. Eheytysterapia vahvistaa sisäistettyä homofobiaa, ahdistusta, syyllisyyttä ja masennusta. Se johtaa itseinhoon ja aiheuttaa psykologisia ongelmia, kun haluttua muutosta ei tapahdu."

Kirjeessä vaaditaan eheytysterapian kieltämistä. Kirjeen on allekirjoittanut yhdeksän entistä eheytysterapian kannattajaa.

Lue kirje täältä.