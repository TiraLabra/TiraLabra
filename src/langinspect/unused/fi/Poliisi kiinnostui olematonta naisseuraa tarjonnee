Poliisi kiinnostui olematonta naisseuraa tarjonneesta treffisivustosta

Rikosoikeuden professorin mukaan Panosuhde.com-seuranhakusivuston toiminta on lähellä petosta

Rikosoikeuden professori Terttu Utriaisen mukaan Helsingin Sanomien sunnuntaisessa kirjoituksessa mainitun maksullisen seuranhakusivuston Panosuhde.comin toiminta vähintäänkin hipoo laillisuuden rajoja, jos sen työntekijät ovat erehdyttäneet miehiä esiintymällä valheellisesti seuraa etsivinä nuorina naisina.

"Jos toiminnalla pyritään rahastamaan ja jymäyttämään toista henkilöä, niin kyllä se mielestäni on silloin petosrikos", Lapin yliopiston rikosoikeuden professori Utriainen sanoo.

Myös poliisi kertoo olevansa kiinnostunut tapauksesta. Sen mielenkiinto kohdistuu ainakin mahdolliseen harmaaseen talouteen.

35-vuotias helsinkiläinen Sampo Syreeni kertoi sunnuntain Helsingin Sanomissa työstään yrityksen palveluksessa. Hän kertoi esittäneensä työkseen maksullisessa chat-palvelussa nuoria naisia.

Artikkeliin liittyvät

 Sampo, 35, on treffisivuston himokas nainen 10.8.2014
Miehet uskoivat lähettävänsä nuorelle naiselle noin kahden euron hintaisia viestejä, joihin kuitenkin vastasi nuorena naisena esiintyvä 35-vuotias Syreeni. Hänen mukaansa jotkut miehet saattoivat jatkaa viestittelyä jopa kuukausia ja menettää siten suuria summia rahaa.

"Valehtelu ei sinänsä ole rikos. Vaikka se aiheuttaisi jollekin mielipahaa, se ei suoraan ole rikos. Tanssilattioillahan esiintyy vaikka minkälaisia Euroopan omistajia", Utriainen sanoo. "Mutta jos firma tienaa ja petetty menettää rahaa valehtelun vuoksi, kyseessä voi olla petos."

Hän arvelee, ettei tämäntyyppistä tapausta ole käsitelty Suomessa ikinä oikeudessa.

Sampo Syreenin mukaan samoja töitä hänen kanssaan teki ainakin viisi muuta ihmistä ja työnantaja maksoi heille palkat pimeänä.

Työntekijät kirjasivat Syreenin mukaan ylös, mitä kenenkin asiakkaan kanssa oli puhuttu. Siten he saattoivat esiintyä samoina henkilöinä ja tiesivät, mitä asiakas oli kertonut aiemmin kyseiselle henkilölle.

"Periaatteessa tällaisen nettisivuston voisi organisoida ihan laillisesti, kun ilmoittaisi etukäteen, että 'olemme luoneet tällaisia hahmoja – haluatteko tällaisen hahmon keskustelukumppaniksesi'", Utriainen sanoo.

Terttu Utriainen ei osaa suoralta kädeltä sanoa, ovatko työntekijät syyllistyneet rikokseen, jos he ovat harhauttaneet viestien lähettäjiä tahallaan esiintymällä nuorina naisina.

"Jos juttu menee tutkintaan, niin silloin katsotaan, kuka on toiminut tekijänä, kuka mahdollisesti avunantajana ja niin edelleen. Silloin pitää katsoa, mikä kunkin rooli on ollut teon toteuttamisessa. Ideoija ja organisaattori on suurin tekijä", Utriainen sanoo.

Tapaus ei ole tiettävästi ainakaan vielä johtanut poliisitutkintaan.

Helsingin poliisin talousrikoslinjaa johtava rikostarkastaja Ismo Siltamäki kertoo, että "tapaus herättää mielenkiintoa riippumatta siitä, onko kukaan tehnyt rikosilmoitusta".

"Erityisesti kiinnostaa toiminnan taloudellinen puoli, mahdollinen harmaa talous", hän sanoo.

Siltamäen mukaan yksittäisten miesten mahdollinen huijaaminen voisi täyttää lievän petoksen tunnusmerkit.

Aikooko poliisi alkaa selvittää tapausta tai käynnistää esitutkinnan?

"Siihen en ota kantaa. Tapaus on huomioitu. Sen verran voin sanoa", Siltamäki toteaa.

Helsingin Sanomien sunnuntaina julkaistu kirjoitus "Sampo, 35, on treffisivuston himokas nainen" löytyy täältä.

