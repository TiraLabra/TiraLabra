Mun koti ei oo täällä

Vielä viisi vuotta sitten, pidin Suomea niin asumisen, yrittämisen kuin tulevaisuuden uskon kannalta parhaalta paikalta asua ja elää. Viime vuosina tämä usko tulevaisuuteen on kovasti karissut. Toki maailmatalouden suunnilla, ja varsinkin sillä mitä Euroopassa ja Suomessa on tapahtunut reaalitaloudessa on ollut suuri merkitys fiilikseen. Kun tähän lisätään negatiivinen ilmapiiri, byrokratia byrokratian vuoksi sekä suomalaisten loputon vimma painaa kaveria alaspäin, alkaa usko pikku hiljaa positiivisemmaltakin kaverilta loppua.

Tätä fiilistä on lisännyt se, kun olen kesän aikana tavannut useita ystäviä ja entisiä kolleegoita jotka ovat karistaneet rakkaan hyvinvointivaltiomme? tomut jaloistaan, moni todennäköisesti lopullisesti. Yksikään näistä tapaamistani oman alansa ammattilaisista, hyvin tienaavista johtotason henkilöistä, ei kaivannut tänne takaisin kun korkeintaan pariksi viikoksi kesälomallaan. Olisi helppo väittää, että onhan sitä kiva pari vuotta asua ulkomailla kun ns kuherruskuukautta vielä riittää. Tyrmään kuitenkin tämän väitteen. Yksikään ei ole tulossa takaisin, ja jos muuttavat, niin toiseen maahan, muualle kuin tänne.

Miksi sitten meille markkinoidaan maatamme hyvinvointivaltiona? Suurin syy sille lienee se, että on julkinen sektorimme (joka työllistää tällä hetkellä 58%) elää siitä, että meiltä kerätään viimeisetkin veroroposemme yhteisen hyvinvoinnnin merkeissä. Miksi sitä nyt omaa oksaansa sahaisi. Parempi on maalata uhkakuvia heitteellejätetyistä vanhuksista, sairaista lapsista (joille rakennetaan yksityisillä lahjoituksilla sairaala, kansallinen häpeä tämäkin), sekä kaikista mahdollisista muista palveluiden karsimisista joita ilman emme kuulema pysty elämään. Totuus on kuitenkin se, että loputon tehottomuus, rahojen tuhlaaminen mitä ihmeellisimpiin asioihin sekä yleinen välinpitämättömyys näyttää olevan vallitseva todellisuus.

Käsi ylös, kuka enää uskoo, että äänestämällä voi vaikuttaa? Uskotko sinä siihen, että asiat menevät parempaan vaiko huonompaan suuntaan? Luotatko siihen, että saat eläkkeesi kun sen aika koittaa? Ja jos saat, niin miten paljon tulet saamaan? Ennustan, että me jotka jo nyt maksamme hirmu summan veroja ja muita maksuja, tulemme jatkossa palkkioksi saamaan sen, että kustannamme myös omat eläkkeemme, sairaanhoitomme sekä vanhuuden hoitomme, ”koska meillä on rahaa…”. Oletko valmis osallistumaan tähän kolehtiin?