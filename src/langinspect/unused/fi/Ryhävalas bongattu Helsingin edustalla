Ryhävalas bongattu Helsingin edustalla

Gotlannissa nähty Lola-valas uiskenteli Suomenlahdella jo pari viikkoa sitten.

Ryhävalas on kookas nisäkäs. Kuvan valas ei liity tapaukseen. (EPA)
Helsingin edustalla lähellä Päntärin saarta seilannut seurue sai hieraista silmiään, kun kesken helteisen veneretken pinnan alta nousi näköpiiriin ihmeellinen ilmestys.

- Se kävi kaksi kertaa pinnassa ja kolmannen käynnin saimme kuvatuksi videolle, Tomi Suvinen kertoo.

Mies kuvailee kohtaamista jännittäväksi. Epäilyt mahdollisesta valashavainnosta saivat Suvisen kääntymään asiantuntijan puoleen.

Suvinen lähetti kuvaamansa videon Helsingin yliopiston valastutkija Rauno Lauhakankaan nähtäväksi. Lauhakangas osoittautui oikeaksi henkilöksi analysoimaan Suvisen seurueen havainnot.

- Se ei ollut sukellusvene eikä mursu. Se oli ryhävalas, tutkija vahvistaa.

Liikkeellä yksin?

Valastutkijan mukaan kyseessä on erittäin todennäköisesti ruotsalaisten Lolaksi nimeämä ryhävalas, joka nähtiin Gotlannin edustalla viime viikolla.

Ryhävalas on harvinainen vieras pohjoisilla Itämeren vesillä. Tutkija pitääkin todennäköisenä, että yksikseen liikkeellä oleva ryhävalas on eksynyt vaellusreitiltään ja päätynyt Itämerellä vahingossa.

Kesävieraan oleskelu pohjoisilla vesialueilla voi kuitenkin jäädä lyhyeksi. Tuleva talvi voi nimittäin koitua Lola-valaan kohtaloksi, ellei se käännä uintisuuntaansa Atlantille päin. Tutkijan mukaan valasta voitaisiin auttaa houkuttelemalla sitä isommille vesille joko toisten ryhävalaiden tai vaihtoehtoisesti miekkavalaiden laululla.

- Ryhävalas tietää, että miekkavalaat ovat kovia kavereita. Miekkavalaat saattavat nimittäin tappaa sen, jos ne sille päälle sattuvat.

Jos muiden valaiden äänet eivät tehoa, Lauhakankaalla on vielä jokeri käytössään.

- Se on oopperalaulaja Jaakko Ryhänen, Lauhakangas heittää vitsiksi.

Valastutkijan mukaan valas reagoi paremmin matalaan bassoon kuin korkeampiin ääniin, joten sopraanosta ei ainakaan olisi valaan pelastuksessa apua.

Harvinainen kesävieras

Lauhakankaan mukaan ruotsalaisten Lolaksi nimeämä merinisäkäs on lähes täysikasvuinen kulkija.

- Täysikokoinen ryhävalas voi painaa peräti junan veturin verran, valastutkija kertoo.

Lola ei ole ensimmäinen Suomen aluevesillä vieraillut ryhävalas. Vuonna 2006 tavattiin Himangan edustajalla nuori yksilö, joka tutkijan mukaan sittemmin katosi. Sitä edeltävä havainto tehtiin lähellä Hailuotoa vuonna 1978.

Valas on harvinainen näky Suomen rannikolla olipa se suuri tai pieni. Itämerellä elää nykyisin ainoastaan pyöriäisiä, joka valaslajeista pienimpiä.

Historia kuitenkin todistaa, että Itämerellä ja Suomenlahdella on elänyt runsaasti valaita. Tutkijan mukaan valas on vanha suomalainen toteemieläin, joka mainitaan myös Lemminkäisen tarinan yhteydessä Kalevalassa.

- Niitä on aina ollut Itämeressä. Siitä todistavat muun muassa 1500-luvulta peräisin olevat vanhat kartat, joissa Suomenlahdelle on piirretty vesisuihkuja puhaltavia valaita.

Suuret valaat ovat sittemmin kadonneet Itämereltä metsästyksen vuoksi. Valaanliha ei kuitenkaan kelvannut eurooppalaiseen ruokapöytään, vaan eläimen rasvaa käytettiin öljynä, jolla oli Lauhakankaan mukaan suuri merkitys teollisen kulttuurin synnyssä. Valasöljyä käytettiin yleisesti muun muassa öljylamppujen polttoaineena 1800-luvulla.

- Jos Teksasista ei olisi löytynyt maaöljyä, olisivat kaikki valaat kuolleet sukupuuttoon kautta maailman, tutkija uskoo.

Asiasta uutisoi ensimmäisenä Ilta-Sanomat.