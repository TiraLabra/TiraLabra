@fiSyksy Räsänen tietää, millainen on maailmankaikkeus...
Kosmologi Syksy Räsänen tutkii työkseen maailmankaikkeuden rakennetta ja osaa jopa vastata kysymykseen: "mikä on elämän tarkoitus?"

Lari Malmberg
HELSINGIN SANOMAT

Missä me olemme? Maailmankaikkeudessa, ja tarkemmin Kalojen-Valaskalan galaksimuurissa, vielä tarkemmin Neitsyen superjoukkoryhmässä, tarkemmin Linnunradan galaksissa, tarkemmin Aurinkokunnassa, tarkemmin Telluksella, tarkemmin Suomessa, tarkemmin Helsingissä, tarkemmin osoitteessa Gustaf Hällströmin katu 2 ja tarkemmin Helsingin yliopiston Fysiikan laitoksen kolmannen kerroksen käytävän varrella olevassa työhuoneessa.

Kosmologi Syksy Räsänen jäystää työpöytänsä takana ksylitolipurkkaa niin raivokkaasti, että hänen ohimonsa pullistelevat.

"Elämän hiekkalaatikon ulkopuolella on vain valtava tyhjyys. Se on kammottava ajatus", Räsänen sanoo.

Sitten hän nostaa katseensa seinälle niin pitkäksi aikaa, että ehdimme kerrata hänen elämänsä tähänastiset päätapahtumat.

Alun perin Syksy Räsäsen etunimi oli Jukka. Hän syntyi Helsingissä, kasvoi Lauttasaaressa, menetti kuusivuotiaana isänsä, kirjoitti ylioppilaskirjoituksissa pelkkiä älliä, päätyi opiskelemaan teoreettista fysiikkaa, erikoistui kosmologiaan, vaihtoi nimensä "tunnelmallisempaan", kiersi väitöskirjan tehtyään kahdeksan vuotta tutkijana maailman huippuyliopistoja, muutti muutama vuosi sitten takaisin Suomeen ja ryhtyi teoreettisen fysiikan lehtoriksi Helsingin yliopistoon.

Räsänen on älykäs, hieman äkkiväärän oloinen 40-vuotias mies, jonka maailmankaikkeuden laajenemista koskeva tutkimus on herättänyt tiedeyhteisössä kansainvälistä huomiota ja jonka kosmologiaa kansantajuistavat blogimerkinnät ovat pyörryttävää luettavaa.

Ennen tätä Räsäsessä kiinnittää kuitenkin huomiota hänen mustaksi värjätty tukkansa, joka sojottaa pystyssä kuin elokuvahahmo Saksikäsi-Edwardilla. Ja hienoa on myös se, että hän näyttää pystyvän vastaamaan kaikkein vaikeimpiinkin kysymyksiin. Hän osaa vastata jopa kysymykseen elämän tarkoituksesta.

Aloitetaan kuitenkin alusta eli siitä, kun Räsäsen ja kaiken muunkin ainesosat syntyivät noin 13,8 miljardia vuotta sitten.

Kun alkuräjähdyksestä oli kulunut sekunnin kymmenesmiljoonasosa, maailmankaikkeus oli tiheä, kiehuvan kuuma hiukkasmeri. Sen lämpötila oli noin kymmenen biljoonaa astetta. Siis 10 000 000 000 000 astetta.

Tässä vaiheessa ei vielä ollut olemassa edes niitä protoneita, jotka muodostaisivat myöhemmin neutroneiden ja elektronien kanssa atomeita, joista Syksy Räsänen rakentuisi.

Ja kaikkihan oli silloin muutenkin myllerryksessä.

Kun Syksyn ja kaiken muunkin ainesosat kehittyivät, maailmankaikkeus laajeni yli miljoona kertaa valoa nopeammin. Siis yli 1079 252 849 000 000 kilometriä tunnissa.

Mitä oli ollut ennen alkuräjähdystä, sitä ei kukaan vielä tiedä. Voi olla, että maailmankaikkeus syntyi tyhjästä. Mutta voi myös olla, että maailmankaikkeuden syntymää edelsi jonkin toisen maailmankaikkeuden romahdus. Eikä sekään ole mahdotonta, että tämän meidän maailmankaikkeutemme ulkopuolella on tälläkin hetkellä useita muita maailmankaikkeuksia. Ehkä niitä on loputtomasti. Kukaan ei tiedä.

Mutta se tiedetään, että laajentuessaan maailmankaikkeuden kiehuvan kuuma hiukkasmeri alkoi jäähtyä ja harventua. Kun maailmankaikkeus oli noin sadan sekunnin ikäinen, protonit ja neutronit alkoivat yhdistyä atomiytimiksi. Kohta eli 380 000 vuoden kuluttua ne saivat ympärilleen elektroniverhon, jolloin niistä tuli atomeita, joista muodostui molekyylejä, joista tuli kaasua, josta tiivistyi ajan kuluessa tähtiä ja planeettoja.

Tiivistyminen johtui painovoimasta: siitä, että kaksi kappaletta, joilla on massaa, vetävät toisiaan puoleensa. Sama ilmiö aiheutti myös sen, että tähdet alkoivat heti syntymänsä jälkeen lähestyä toisiaan. Ajan kuluessa niistä muodostui galakseja ja galaksirypäitä.

Sinne loputtomuuteen muodostui maailmankaikkeuden alkuhämärässä myös Linnunrata – galaksi, jonka biljoonista taivaankappaleista yhdelle Syksy Räsänen syntyi 40 vuotta sitten.

Oxfordin yliopisto, Euroopan hiukkasfysiikan tutkimuskeskus Cern, Geneven ylipisto ja Annecyn LAPTH-tutkimuslaitos. Nuoresta iästään huolimatta Syksy Räsänen on tutkinut maailmankaikkeutta arvostetuissa tutkimuslaitoksissa sen jälkeen, kun hän valmistui Helsingin yliopistosta teoreettisen fysiikan tohtoriksi vuonna 2002.

Olisi mukavaa kuulla, mikä hänet alun perin sai kiinnostumaan fysiikasta. Mutta se ei valitettavasti ole mahdollista. Voi olla, että scifi-kirjallisuuden lukemisella oli jotain tekemistä luonnontieteistä kiinnostumisen kanssa. Ja ehkä roolipelaamisen harrastaminen vaikutti asiaan.

Mutta varmuutta emme saa, koska Räsänen ei suostu spekuloimaan elämänvalintojaan.

"Myöhemmin pystyy vain kuvittelemaan, minkälaisia ne ajatukset ovat olleet", hän sanoo luonnontieteilijän ehdottomuudella.

"Olin lukiossa kiinnostunut fysiikasta ja matematiikasta, mutta myös äidinkielestä, historiasta ja englannista", Räsänen kertoo.

"Entä jos olisin ruvennut opiskelemaan esimerkiksi antropologiaa? Olisinko rakastunut siihen? En voi tietää, koska en ole kokeillut sitä."

Luultavasti antropologi Syksy Räsänen ei herättäisi niin suurta kiinnostusta kuin kosmologi Syksy Räsänen. Kosmologi Stephen Hawkingin ja tähtitieteilijä Esko Valtaojan kaltaiset mediapersoonat ovat 2000-luvulla brändänneet maailmankaikkeuden tutkimuksesta jonkinlaisen yleisen maailmanselitystieteen. Samalla heistä on tullut rock-tähtien kaltaisia julkkiksia, jotka kelpuutetaan seurapiireihin. Valtaoja on toiminut Nightwishin kiertue-dvd:n kertojaäänenä ja vieraillut Islannissa Björkin luona. Björk tarvitsi Valtaojan apua projektiinsa, jossa rakennetaan musiikkia ja tiedettä yhdistäviä älypuhelinsovelluksia opetuskäyttöön.

Asiakysymyksissä eli maailmankaikkeuden ymmärtämisessä 2000-luvun kosmologeja on auttanut viime vuosikymmenien aikana tapahtunut havainnointiteknologian kehitys. Maailmankaikkeuden suuruus tunnetaan nykyään niin hyvin, että ihmisen pienuus alkaa ahdistaa aivan julmetusti.

Jo Linnunradalla on satoja miljardeja meidän aurinkomme kaltaisia tähtiä planeettoineen. Ja Linnunrata on vain yksi galaksi Paikallinen ryhmä -nimisessä galaksiryhmässä.

Paikallinen ryhmä kuuluu Neitsyen superjoukko -nimiseen galaksijoukkoon, mutta koska sen kaltaisia galaksijoukkoja on maailmankaikkeudessa miljoonia, se tavataan sijoittaa osaksi Kalojen-Valaskalan galaksimuuria.

Se taas on yksi maailmankaikkeuden suurimmista tunnetuista galaksimuureista, mutta senkin halkaisija (miljardi valovuotta eli noin 9 461 000 000 000 000 000 000 kilometriä) on vain prosentti havaittavan maailmankaikkeuden halkaisijasta.

Monet maailmankaikkeuden tutkijat ovat sanoneet, että olisi melkein hassua, jos näin suuressa paikassa olisi elämää vain yhdellä pienellä planeetalla. Mutta tämä on tietenkin taas vain spekulointia, vai mitä, Syksy Räsänen?

"[Scifi-kirjailija] Arthur C. Clarke on sanonut hyvin, että 'joko me olemme yksin maailmankaikkeudessa tai sitten emme ole. Kumpikin vaihtoehto on ihmeellinen'", Räsänen sanoo.

Jumalan olemassaoloa koskeva kysymys saa yhtä täsmällisen käsittelyn.

"[Yhdysvaltalainen kielitieteilijä ja toisinajattelija] Noam Chomsky on sanonut, että tähän kysymykseen on vaikea vastata, koska ei ole selvää, mitä siinä kysytään. Että jos voisit tarkentaa kysymystä?"

No, jos ajatellaan esimerkiksi kristillistä jumalkäsitystä. . .

"Suhteeni kristinuskoon on sama kuin muihinkin uskontoihin. Uskontojen ajatuksissa luonnontieteellisestä maailmasta ei ole mitään, mikä olisi oikein", Räsänen sanoo.

Onneksi kosmologeilla riittää pohtimista fyysisessäkin maailmassa. Maailmankaikkeus saattaa jatkua tällä hetkellä tunnettujen osiensa ulkopuolella äärettömästi, ja kaiken lisäksi sen epäillään myös laajenevan kiihtyvällä tahdilla.

Ja nyt ymmärtäminen käy niin vaikeaksi, että tähän väliin pitää kuulla tarina erään toisen kuuluisan pörröpään erehdyksestä.

Fyysikko Albert Einstein oli varma, että maailmankaikkeus on muuttumaton. Niin oli sata vuotta sitten tapana ajatella.

Siksi Einstein alkoi epäröidä, kun hän tarkasteli kehittämänsä ja vuonna 1915 valmistuneen yleisen suhteellisuusteorian yhtälöitä. Periaatteessa kaikki oli kunnossa, mutta teoria näytti osoittavan, että aika-avaruus muuttuisi sen mukaan, millaista ainetta se sisältää. Tämä olisi tarkoittanut, että maailmankaikkeus ei olisikaan muodoltaan stabiili. Ja että se ei välttämättä edes olisi ollut olemassa aina.

Einstein ajatteli, että teoriassa oli puute. Siksi hän lisäsi siihen "kosmologisen vakion". Se tarkoitti muuttujaa, jonka olemassaolo täydensi yhtälöt ilman, että yleisesti hyväksytty kuva maailmankaikkeuden olemuksesta järkkyisi.

Jälkikäteen Einstein kutsui ajatustaan "elämänsä suurimmaksi munaukseksi".

Kävi nimittäin niin, että jo vuonna 1927 belgialainen tähtitieteilijä Georges Lemaitre onnistui todistamaan, että maailmankaikkeus laajenee. Oman napansa ympärillä pyörinyt ihmiskunta alkoi ymmärtää, mikä sen todellinen koko maailmankaikkeudessa oikeastaan oli.

Toki samalla asialla olivat olleet jo aiemmin eläneet luonnontieteilijät. Vähä vähältä oli pitänyt myöntää, ettei Jerusalem ollutkaan maailman keskipiste, ettei aurinko kiertänyt maata ja että muut tähdet olivatkin vain toisia aurinkoja.

Vuonna 1925 yhdysvaltalainen tähtitieteilijä Edwin Hubble oli osoittanut, ettei Linnunrata ollutkaan maailmankaikkeuden ainoa galaksi.

Eivätkä mullistukset tähän loppuneet. Sitten 1990-luvulla havainnointiteknologian kehitys aloitti kosmologian toisen kultakauden.

Mullistavin havainto tehtiin juuri ennen vuosituhannen vaihdetta. George Lemaitre ja kumppanit olivat olleet 1920-luvulla vakuuttuneita, että maailmankaikkeuden laajeneminen oli hidastumassa. Ajateltiin, että maailmankaikkeus olisi kuin pölypallo, jossa osasten välinen vetovoima hidastaisi pallon laajenemista.

Mutta vuonna 1998 yhdysvaltalainen tutkimusryhmä huomasi kaukaisia supernovia tutkiessaan jotain erikoista. (Supernovat ovat suuria tähtiä, jotka ovat räjähtäneet elämänsä loppuvaiheissa.) Tutkimukset näyttivät todistavan, että supernovien välinen etäisyys kasvoi paljon odotettua nopeammin.

Se tarkoitti, että maailmankaikkeuden laajeneminen olikin hidastumisen sijasta kiihtynyt.

Vuonna 2011 supernovahavainnoista myönnettiin fysiikan Nobel-palkinto. Samalla Ruotsin kuninkaallinen tiedeakatemia julisti, että kysymys maailmankaikkeuden kiihtyvästä laajentumisesta saattaa olla fysiikan suurin arvoitus.

Miten ääretön voi laajentua kiihtyvällä tahdilla? Sitä on vaikea ymmärtää. Onneksi kosmologi selittää. Syksy Räsänen on omistanut tälle kysymykselle suurimman osan työurastaan.

"Mahdollisuuksia on kolme", Räsänen vastaa.

Ensimmäinen ja kosmologien parissa suosituin selitys maailmankaikkeuden kiihtyvälle laajenemiselle on teoria pimeästä energiasta. Suurin osa kosmologeista uskoo, että maailmankaikkeudessa on jonkinlaista toistaiseksi tuntematonta ainetta, jonka gravitaatiovuorovaikutus ei ole puoleensa vetävä vaan hylkivä.

Sitä mitä tämä pimeä energia on, eivät kosmologit osaa tarkasti sanoa. Vaihtoehtoja on satoja. Itse asiassa pimeästä energiasta tiedetään vain, että se on pimeää: sitä ei voi havaita valolla, eikä sitä voi koskettaa.

Teorian idea on yksinkertaistettuna se, että pimeä energia kiihdyttäisi maailmankaikkeuden laajentumista puskemalla galaksijoukkoja toisistaan erilleen.

Toinen selitys kiihtyvälle laajentumiselle on Räsäsen mukaan se, että yleinen suhteellisuusteoria ei toimi kosmisen suurilla etäisyyksillä. Suhteellisuusteorian paikkansapitävyyttä on mitattu aurinkokuntien mittakaavalla, mutta maailmankaikkeuden laajentumisesta puhuttaessa etäisyydet ovat valtavasti suurempia. On mahdollista, että kosmisilla etäisyyksillä painovoima ei olekaan vetävä vaan työntävä.

Ja sitten on jäljellä kolmas vaihtoehto. Se jonka tutkimuksen Syksy Räsänen aloitti ensimmäisten joukossa 2000-luvun alussa.

Kolmas vaihtoehto liittyy maailmankaikkeuden rakenteisiin eli tyhjyyden keskelle muodostuneisiin galaksijoukkoihin, -rihmastoihin ja -onkaloihin.

Räsänen kertoo, että hän päätyi tutkimaan epäsuosittua teoriaa arkisen järkeilyn kautta. Maailmankaikkeuden kiihtyvän laajentumisen tiedetään alkaneen vasta muutama miljardi vuotta sitten. Kosmologisella aikajanalla se on mitätön aika. Niinpä Räsänen alkoi miettiä, mikä voisi selittää sen, että maailmankaikkeudessa tapahtuu jotain näin mullistavaa juuri tänä meidän aikanamme.

Yksi myöhäisen maailmankaikkeuden merkittävistä tapahtumista on rakenteiden muodostuminen. Siis se, että galaksit lähestyvät gravitaation ansiosta toisiaan ja muodostavat galaksijoukkoja ja -rihmastoja.

Tällaisten massakeskittymien synnyn seurauksena niin kutsutut onkalot – tyhjemmät alueet, joissa galaksien suhde tyhjään tilaan on pieni – kasvavat. Tämä voisi selittää havainnot kiihtyvästä laajentumisesta.

Syksy Räsänen kertoo, että onkaloissa laajentuminen on nopeampaa kuin galaksijoukkojen ja -rihmastojen alueilla. Näin onkaloiden kasvu saisi maailmankaikkeuden keskimääräisen laajenemisen kiihtymään, vaikka se hidastuisikin kaikkialla paikallisesti.

Kiihtyvä laajentuminen olisi selitettävissä näin ilman, että maailmasta olisi löydettävä jonkinlaista mystistä pimeää energiaa.

"Tämä on tietysti paljon pimeää energiaa tylsempi selitys", Räsänen sanoo.

Siitä huolimatta Räsäsen valtavirrasta poikkeavaa teoriaa on pidetty kiinnostavana tiedepiirien lisäksi esimerkiksi amerikkalaisissa tiedelehdissä New Scientistissa ja Scientific Americanissa.

Jos Räsänen onnistuisi – kollegoidensa epäilyistä huolimatta – todistamaan rakenteiden merkityksen, kyse saattaisi olla jopa fysiikan Nobel-palkinnon arvoisesta teosta.

"Mutta tieteessä monista asioista voi sanoa, että jos ne ovat totta, se olisi valtava läpimurto", Räsänen sanoo vaatimattomasti.

Entä uskooko hän olevansa oikeassa?

"En usko enkä luule, että tämä on oikea selitys. Mutta se on mahdollinen selitys. Ja vaikka se olisi väärin, täytyy ensin selvittää, että näin on", Räsänen miettii.

Mutta miksi maailmankaikkeuden kiihtyvän laajenemisen syyn selvittäminen sitten ylipäänsä on niin tärkeää?

"Sitä on mahdotonta sanoa etukäteen", Räsänen vastaa.

Kosmologiset läpimurrot eivät yleensä tarjoa ihmisille suoria käytännöllisiä sovelluksia. Mutta ne tekevät jotain suurempaa. Ne kertovat meille siitä, mikä meidän paikkamme tässä maailmankaikkeudessa on.

Kun katselee maapalloa kosmologille tutuista korkeuksista, ihmiskunnan ponnistelut taitavat näyttää vähän lapsellisilta. Maapallon matka Linnunradan laidalla on tarina noin 4,7 miljardin vuoden yksinäisyydestä.

Jossain vaiheessa ihmiset sitten syntyivät tänne tappelemaan keskenään ja tuhomaan elinympäristöään.

"Apinoitahan me ollaan vieläkin. Miljoona vuotta sitten ihmiskuntaa ei ollut, ja on jokseenkin varmaa, että miljoonan vuoden kuluttua ihmiskuntaa ei enää ole", Räsänen sanoo.

Siksi ihmiskunnan ikuinen kysymys elämän tarkoituksesta on hänen mielestään turha ja mieletön.

"Jakoavaimen tarkoitus on se, että se on tehty tiettyä asiaa varten. Mutta elämää ei ole valmistettu mitään tarkoitusta varten. Se vaan on...  sattumalta syntynyt", Räsänen sanoo.

Kauhistuttavassa merkityksettömyydessä on kuitenkin hyviäkin puolia. Se vapauttaa ihmisen tekemään mitä vain. Olemme vastuussa teoistamme vain toisillemme.

"Minulle yksi asia, joka auttaa merkityksellisyyden illuusion luomisessa, on, että voin toimia muiden ihmisten kanssa, toisten ihmisten hyväksi", Räsänen sanoo.

Siksi hän käy palestiinalaisten oikeuksia ajavan ICAHD-järjestön kanssa uudelleenrakentamassa taloja, joita Israel on tuhonnut siirtokunnissaan. Gazan tilanteen taas kärjistyttyä heinäkuussa hän oli puhumassa mielenosoituksessa Eduskuntatalon edessä.

Ja siksi hän lahjoittaa joka vuosi 40–50 prosenttia tuloistaan erilaisille järjestöille, esimerkiksi Israelin ja Palestiinan konfliktia seuraavalle verkkomedialle ja Wikileaksille.

"Me ollaan kaikki osallisia siihen, mitä maailmassa tapahtuu. Aktivismi on tapa yrittää olla vähemmän moraaliton", Syksy Räsänen sanoo.

Hänen työhuoneensa ikkunan takana paistaa kuuma aurinko. Se on niin lähellä. Sinne on vain 151 385 330 kilometriä.