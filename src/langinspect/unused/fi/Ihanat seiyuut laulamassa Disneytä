Ihanat seiyuut laulamassa Disneytä
Mielessäni on jo jonkin aikaa kytenyt teoria, jonka mukaan ”japanilaiset saavat aina kaiken kivan”. Tuossa krääsän luvatussa maassa kun on jo kauan tuotettu mitä käsittämättömimpiä ja mielikuvituksellisimpia tavaroita löystyttämään ihmisten kukkaronnyörejä, ja houkuttimena toimivat niin suositut viihdesarjat kuin ihmisetkin. Esimerkiksi tyttöjen otome-levyjen (levyjä, joilla suositut miespuoliset ääninäyttelijät puhuvat kuuntelijalle) tarjonta on valtava: on muun muassa yandere-sarja (ihanat pojat puhumassa ilkeitä), butler-sarja (ihanat pojat puhuttelemassa kohteliaasti), pusu-sarja (ihanat pojat pusuttelemassa) ja kissasarjakin (ihanat pojat esittämässä kissoja) noin muutamia mainitakseni.

Pari vuotta sitten Japanin markkinoille tuli yksi uusi tytöille suunnattu levysarja, kun joku nero keksi pestata seiyuuskenen kuumimmat miesnimet laulamaan covereita tunnetuista Disney-lauluista.

Nauti rahoistani, Japani.

Disneyllä on Japanissa hieman omanlaisensa asema. Amerikan tapaan myös Tokion Disneyland-huvipuistot vetävät läjäpäin väkeä, mutta elokuvia paremmin tunnetaan niissä esiintyvät hahmot. Pörröinen tappokone Stitch on aina ollut Japanissa huippusuosittu, vaikka monet hahmoon tykästyneet eivät välttämättä ole koskaan nähneet alkuperäistä elokuvaa. Söpöilykrääsän suhteen yhtiö tuntuukin olevan hyvin edustettu. Ei tarvitse seurata montaa japanilaista Disney-tiliä Twitterissä huomatakseen, miten valtavasti erilaisia suloisia Disney-oheistuotteita maasta löytyy. Jos japanilaista viihdettä välittävään nettikauppaan erehtyy syöttämään hakusanan ”Disney”, saa vastaansa roppakaupalla erilaisia japanilaisia Disney-laululevyjä. Ajatus suosittujen ääninäyttelijöiden ja Disneyn ikivihreiden yhdistämisestä tuntuu siis loppujen lopuksi varsin loogiselta tavalta haalia hieman massia ja tehdä fanit onnelliseksi – itse asiassa ihmettelen, miten tätä ei älytty tehdä yhtään aikaisemmin.

Disney Koe no oujisama 3 Standard Edition
Disney: Koe no oujisama ~ Tokyo Disney Resort 30 shuunen kinenban Standard Edition
Levysarjan ensimmäinen osa, Disney Date ~ Koe no oujisama ~ julkaistiin helmikuussa 2012. Toinen osa Disney: Koe no oujisama 2 ~ Love Stories ~, seurasi jo saman vuoden syksyllä, ja vuotta myöhemmin tehtiin kolmas osa Disney: Koe no oujisama ~ Tokyo Disney Resort 30 shuunen kinenban Tokion Disneylandin 30-vuotissyntymäpäivän kunniaksi. Tämän vuoden huhtikuussa ilmeisen suosittu sarja sai jo neljännen osan nimeltä Disney koe no Dream Duet, jolla laulaa ensimmäistä kertaa myös naisnäyttelijöitä. Sarjan on tuottanut Shiraishi Satoru, jonka meriittilistalta löytyvät lisäksi muun muassa w-inds., TOKIO, SMAP ja Alice Nine.

Selkeyssyistä puhun Disney-elokuvista tutuilla suominimillään, mutta käytän lauluista alkuperäisiä englanninkielisiä nimiä, koska osaa levysarjan kappaleista ei tiettävästi ole koskaan esitetty suomeksi. Itse levysarjasta taas käytän yhteisnimitystä Disney koe.

Disney Date ~ Koe no oujisama ~ Deluxe Edition
Disney-kappaleista on tunnetusti olemassa miljoonia erilaisia sovituksia, joiden laatu ja tyyli vaihtelee laidasta laitaan (vaikka kaikkein karseimmat versiot löytyvätkin Disney-elokuvien lopputeksteistä). Disney koe -levyjen sovitukset ovat kuitenkin suurilta osin hienoja ja kuunneltavia muutenkin kuin laulajiensa vuoksi. Osa kappaleista on hyvinkin samankuuloisia kuin alkuperäiset, osassa taas on rohkeasti lähdetty kokeilemaan jotain erilaista. Loistava esimerkki on Sugita Tomokazun versio Aladdinin One Jump Ahead -laulusta. Biisi on levyn upeimpia kappaleita – lennokas sovitus antaa sille vauhtia ja volyymia, ja Sugita vetää sen erittäin karismaattisesti. Laulamisen ohessa hän tekee myös kaikille sivuhahmoille todella hauskat äänet. Todellinen taidonnäyte Sugitalta!

Myös Fukuyama Junin laulama Tuhkimon Bibbidi-Bobbidi-Boo on hyvin erikuuloinen kuin alkuperäinen. Kertosäkeen rytmitys kolahtaa hieman korvaani, mutta puhaltimet ovat aina plussaa ja Fukuyama itse esiintyy ihanan reippaasti. Morikawa Toshiyukin rokkihenkinen Prinsessa Ruususen Once Upon A Dream taas on ottanut jo niin paljon vapauksia, ettei sitä tahdo tunnistaakaan. Suzumura Kenichi on saanut esitettäväkseen Aladdinin Whole New World -dueton, ja vaikka sovitus poppilällyä lähenteleekin, laulaa Suzumura molemmat äänet puhtaasti ja ne sointuvat lopussa kauniisti yhteen. Sakurai Takahiro esittää hyvin sievästi Pinocchion ikonisen When You Wish Upon A Starin, josta on tehty tyylitelty jazzsovitus. Hän päättää kappaleen korkeaan mutta hiljaa laulettuun nuottiin, jonka saa nätisti pysymään kasassa.

Kamiya Hiroshin versio Peter Panin You Can Fly! -kappaleesta on alkuperäistä hidastempoisempi, mutta kovin sievä ja Kamiya tekee komeita pitkiä ääniä kertosäkeessä. Midorikawa Hikaru esittää Leijonakuninkaan Can You Feel the Love Tonightin hyvin, vaikka sovitus on tylsähkön geneerinen ja laulu on jostain syystä sovitettu todella matalalle. Midorikawan suoritusta tuntuu täten syövän se, että hän vääntää koko ajan ääntään tarpeeksi alas. Rääväsuuna tunnettu Seki Tomokazu taas laulaa Herkuleksen Go the Distancen hyvin vilpittömästi ihanalla saksofonisäestyksellä ja tutulla hitaalla vibratollaan. Ihanapoika Irino Miyu vetää loppupuolella Pienen merenneidon Under the Sean hullunhauskan version niin ihanasti, että siitä saa kestovirneen! Levyn päättää Yamadera Kouichi, lukuisia Disney-hahmoja dubannut veteraani ja yleisesti ottaen Maailman Paras Seiyuu, jonka tulkintaa Leijonakuninkaan Circle of Lifesta voi kuvailla vain sanalla EBIN.

Levyn Deluxe-versiolta löytyy myös hupsu puolituntinen tarina, jossa Yamaderan hahmo valjastaa levyn yhdeksän muuta näyttelijää Disney-agenteikseen ja lähettää nämä ottamaan selvää Japanista löytyvistä Disney-palveluista. Perusversiolta taas löytyy ekstrana levyn laulajien yhteisversio Mickey Mouse March -kappaleesta, jossa Yamadera heittää Aku Ankkana nasevia kommentteja väliin.

Disney Koe no oujisama standard 2
Disney: Koe no oujisama 2 ~ Love Stories ~ Standard Edition
Sarjan toinen osa alkaa Kamiyanin tajunnanräjäyttävän komealla versiolla Lumikin Heigh-Ho-laulusta.  Sovitus on ihastuttavan riemukas ja Kamiyan ottaa sen omakseen mahdottoman komeasti. Laulu on yksi hienoimpia kuulemiani Disney-sovituksia koskaan, ja ehdottomasti paras kuulemani Heigh-Hon uudelleensovitus.

Toisessa osassa on mukana uusia nimiä ja muutamia on jättäytynyt pois. Heti Kamiyanin jälkeen ihanapoika Shimono Hiro laulaa Pienen merenneidon Kiss the Girlin hampaat sulattavan suloisesti, ja viimeistään lopun ylimääräinen ”Kisu shite!” saa moemittarit huutamaan. Seki Tomokazu taas esittää Tarzanin You’ll Be in my Heartin (Phil Collinsin version) kauniisti melodian mukaan. Midorikawa Hikarulle on tällä kertaa annettu Bambin Love Is A Song. Kappaleen sievä sovitus on hieman alkuperäistä nopeampi ja koostuu pitkälti pianosta, rumpukompista ja kauniista viulusta. Lauluosuuskin kuulostaa hienolta alusta loppuun, vaikka melodia ajoittain korkealle meneekin.

Levyllä on peräti kaksi jazzhenkistä sovitusta, molemmat vieläpä Kaunottaresta ja Kulkurista. Sakurai Takahiro esittää tyylikkään rauhallisesti lempeän kehtolaulu Lalalun, ja Okiayu Ryoutarou tulkitsee karismaa tihkuen maailmankuulun Bella Notten. Moemittari pongahtaa jälleen yläilmoihin, kun toinen ihanapoika Okamoto Nobuhiko laulaa Oliver ja kumppanit -elokuvan suloisen Good Companyn, jonka jälkeen Yamadera Kouichi vetää Karhuveljeni Kodan komean Great Spiritsin ihanan mahtipontisesti.

Disney Voices of the Prince 2 ~Love Stories~
Disney: Koe no oujisama 2 ~ Love Stories ~ Deluxe Edition
Toisessa osassa on originaalitarinan sijaan pari uutta ekstraa. Laulujen lisäksi Disneyn versiot Lumikin ja Tähkäpään saduista kerrotaan omilla raidoillaan. Lumikkia kertomaan on studioon saatu ujoudestaan tunnettu Ishida Akira (joka ei ole suostunut laulamaan uransa aikana paljon mitään), Yamadera taas lukee Tähkäpään. Molemmat kertovat tarinansa aivan kuin lukien satua pienelle lapselle: he puhuvat rauhallisen selkeästi, mutta eläytyvät tunnelmaltaan erilaisiin kohtauksiin. Kumpikaan ei ala tekemään joka hahmolle täysin erilaista ääntä, vaan he muuntavat puhetapaansa ja äänenkorkeuttaan sopivasti eri hahmojen repliikkeihin. Mukana on myös elokuvista tuttua taustamusiikkia sekä ääniefektejä, ja Tähkäpään taikalorusta soi Mandy Mooren laulama alkuperäiskielinen versio.

Levyn perusversiolla on laulajien yhteisversio Sherman-veljesten Disneylandiin säveltämästä rauhankappaleesta It’s A Small World. Deluxe-julkaisu taas sisältää neljä duettoa, joista ensimmäisenä Seki ja Okiayu esittävät Kaunottaren ja Hirviön laulun Beauty and the Beast. Valinta on melko kummallinen, kappaletta kun ei ole alun perin tehty duetoksi, mutta sellaista siitä on selvästi levylle yritetty. Seki laulaa Bellelle tarkoitetut osat niin korkealta ja hennolla äänellä kuin pystyy, ja Okiayu vetää Hirviönä oman osuutensa mahdollisimman möreästi. Ihanatpojat Okamoto sekä Shimono taas esittävät Leijonakuninkaan Hakuna Matatan, ja vaikka biisi muistuttaa enemmän Jimmy Cliffin ja Lebo M:n versiota, pojat laulavat sen selvästi Timon ja Pumbaa mielessään ihanasti revitellen.

Midorikawa ja Sakurai esittävät valloittavan nätisti Tähkäpään I See The Light -dueton, joka on ilmeisesti sovitettu paremmin kahdelle mieslaulajalle soveltuvaksi. Herrat laulavat sievästi unisonossa kertosäkeissä ja saavat myös viimeiset, eri äänissä lauletut säkeet kuulostamaan hienoilta. Viimeisenä Yamadera näyttää jälleen taitonsa esittämällä Aristokattien Everybody Wants To Be A Cat -kappaleen, ja tekee Hottikatille hulvattoman Louis Armstrong -äänen coolimman Thomas O’Malleyn vastapainoksi. Versiosta puuttuu Herttuattaren herkempi osa, mutta lyön vetoa, että Yamadera on tehnyt myös Marien lauluosuuden itse.

Eikä tässä vielä kaikki: jokaisesta duetosta on lisäksi olemassa kaksi ”puolikaraoke”-versiota, joista kustakin puuttuu toisen osapuolen ääniraita.

Jos siis huvittaisi laulaa Disney-duettoja lempiseiyuunsa kanssa.

Teemansa mukaisesti kolmannesta osasta löytyy Tokion Disneyland-puistoissa kuultavia hittikappaleita. Levyllä on Lilo & Stitch -tv-sarjan alkutunnari Aloha E Komomain kokopitkä versio, jonka Kamiya Hiroshi laulaa ihastuttavan iloisesti ja reippaasti. Ja koska mukana on jälleen Yamadera Kouichi, Japanin Stitch, näyttelee hän tietysti mukaan avaruusörkin omat osat!

Ihania seiyuupoikia tulvii mukaan aina vain lisää. Ono Daisuke vetää hienosti vauhdikkaan It’s so much fun -biisin ja Terashima Takuma laulaa tyylikkäästi Maija Poppasen ikonisen Chim Chim Cher-een, jota säestävät upea viulu ja haitari. Toriumi Kousukelle taas on annettu vuoden 1946 Song of the South -elokuvan maailmankuulu Zip-A-Dee-Doo-Dah. Alun perin varsin rauhallisesta rallatuksesta on tehty levylle alkuperäisversiota menevämpi kantriversio, jonka Toriumi esittää alusta loppuun todella herttaisesti.

Ihanin Kaji Yuuki laulaa Pienen merenneidon Arielin soolon Part Of Your Worldin tapansa mukaan hyvin tunteikkaasti. Hän tuo ihanasti esiin Arielin innostuksen ihmisten keksintöjä kohtaan aina huvittuneita välispiikkejä myöten, mutta hänen äänestään kuuluu jatkuvasti myös asiaankuuluva haikea kaipaus ihmismaailmaan. Aina viileä Suwabe Junichi taas esittää kappaleen nimeltä Compass of your heart, jonka Alan Menken on säveltänyt soitettavaksi Tokion DisneySea-puiston Sindbad’s Storybook Adventure -laitteeseen. Seitsenminuuttinen biisi kuulostaa ihanan jylhältä torvineen ja taustakuoroineen, ja Suwabe antaa sille komeita lisäsävyjä.

Disney: Koe no oujisama ~ Tokyo Disney Resort 30 shuunen kinenban Deluxe Edition
Mukana on myös pari tarinaraitaa: Yamadera lukee tällä kertaa Tuhkimon ja tekee ilkeille äiti- ja sisarpuolille kerrassaan mahtavat koomiset äänet! Lisäksi Nakai Kazuya kertoo suloisesti pätkän Nalle Puhista, enkä millään saa tarpeekseni siitä, miten söötisti hän lausuu nimen ”Puh”. Perusversiolta löytyy lisäksi bonuksena Midorikawa Hikarun ja Okiayu Ryoutaroun yhteisversio Monsterit Oy -laulusta If I Didn’t Have You.

Kolmannen osan deluxe-levyltä löytyy niin ikään neljä duettoa, joista osassa on karaokeraitojen sijaan molempien laulajien omat sooloversiot. Kamiyan ja Kaji laulavat suloisesti yhdessä hitaan ja hieman sentimentaalisen Magical Momentsin. Laulun keskellä kuuluu myös pätkä Pinocchion alusta, jossa Geppetto toivoo tähdeltä Pinocchion muuttuvan oikeaksi pojaksi. Suwaben ja Midorikawan lempeän liehakoiva Minnie, oh! Minnie on ihastuttavan svengaava ja mukaansatempaava! Toriumin ja Okiayun kaunis Swept Away taas kuulostaa yhtä aikaa onnelliselta sekä todella haikealta. Korkealta laulava Toriumi ja alarekisteristä laulava Okiayu saavat aikaan hyvin tunteellisen ja upeasti yhteen sointuvan dueton. Onon ja Terashiman komea Mahou no kagi ~ The dream goes on taas on täynnä mahtipontista lämpöä ja komeita pitkiä ääniä.

Disney koe no Dream Duet
Neljännessä osassa eri seiyuuparit esittävät Disney-duettoja, ja esiintyjälista suorastaan pursuaa fanipalvelua. Furuya Tooru ja Han Keiko (mm. Saint Seiyan Pegasus Seiya ja Athena, ekan Gundamin Amuro ja Lalah) esittävät Kaunottaren ja Hirviön Beauty and the Beastin, ja lisäksi Hidaka Noriko sekä suunnattomasti rakastamamme Mitsuya Yuuji (Touchin pääpari) laulavat Aladdinin A Whole New Worldin. Molempien kappaleiden sovitukset vain ovat harmillisen lepsuja, eivätkä laulajat oikein pääse vetämään sellaista settiä, mihin pystyisivät. Hieman jää kaivelemaan sekin, että maailman seksikkäimmille seiyuuille Miki Shinichiroulle ja Paku Romille (HagaRen-vitsiä ei voi välttää) on annettu High School Musical -biisi Minna Star! (We’re All In This Together -laulun japaninkielinen versio) animaatiohittien sijaan. Ihanat seiyuut laulavat joka tapauksessa ihanasti, ja saatiinhan se ahkera Disney-dubbaaja Mitsuyakin lopulta mukaan sarjaan.

Suwabe Junichi ja Kuwashima Houko laulavat Tähkäpään I See The Lightin todella kauniisti, ja koska Frozen valloitti hiljattain maailman, mukana on luonnollisesti biisi siitäkin. Okiayu Ryoutaroun sekä Hirano Ayan mahdottoman hauska rämärokkiversio Annan ja Hansin pirteästä Love Is An Open Door -duetosta nostaa hymyn huulille, vaikkei Frozen Disney-suosikkejani olekaan. Mukana on myös yksi ehta aviopari, Yamadera Kouichi ja vaimonsa Tanaka Rie nimittäin esittävät yhdessä Peter Panista tutun The Second Star to the Right -laulun, jonka sovitus huitelee juuri sopivan ja liian lällärin rajamailla. Konishi Katsuyuki sekä Saiga Mitsuki vetävät Leijonakuninkaan Hakuna Matatan, jota myös vaivaa hieman liian hidastempoinen sovitus. Lauluvalinta sopii kuitenkin joka tapauksessa hyvin Saigan kuuluisalle trappiäänelle. Bleachista tutut Morita Masakazu ja Orikasa Fumiko ovat saaneet toisen Kaunotar ja Hirviö -laulun There’s Something There. Tämäkin versio on alkuperäistä paljon hitaampi, mutta toisaalta kauniin tunteellinen ja seesteinen. Ja koska Frozen on Japanissa ihan hiton kova juttu, Midorikawa Hikaru lukee sen tarinan omalla raidallaan.

Ja jos Japani ei muuten vieläkään vaikuta markkinoinnin unelmamaalta, ei hätää: sarjan kolmen ensimmäisen osan esiintyjiltä on nimittäin koottu levyjen nettisivuille myös videotervehdyksiä!

Lyhyet videotervehdykset eivät ole kauhean informatiivisia, mutta niistä löytyy kaikenlaista suloista aiheeseen liittyvää nippelitietoa. Ensimmäisen osan videolla Yamadera naureskelee olevansa ennemmin ”setä” kuin ”prinssi”, ja ihmetteli että ahkerasta Disney-dubbaamisesta huolimatta hänelle sattui laulu elokuvasta, jossa hän ei itse ollut mukana. Kamiya taas kertoo ensimmäisten Disneyland-muistojensa olevan ajalta, jolloin Tokion huvipuisto oli juuri avattu (vanhus) ja olevansa iloinen siitä, että jotkin asiat puistossa ovat vielä tänäkin päivänä aivan samanlaisia. Kaji muisteli kuulleensa huhuja ensimmäisistä Disney koe -levyistä ja kovana Disney-fanina haaveili itsekin pääsevänsä mukaan. Ilo olikin kuulemma suuri, kun hän pääsi kolmanteen osaan ja sai vieläpä laulaa rakastamansa Pienen merenneidon Part of Your Worldin, jonka oli aina osannut ulkoa. Sarjan levyistä on myös järjestetty perinteisiä livetapahtumia, joissa hassusti pukeutuneet ääninäyttelijät ihkuttavat Disneytä ja ovat muutenkin söpöjä.

Kamiya, Okiayu sekä Midorikawa levysarjan toisen osan julkistamisen yhteydessä järjestetyssä tapahtumassa.
Sarjan lauluvalikoimaa voi syystä kehua onnistuneeksi. Se kattaa niin tunnetuimpia hittejä kuin vanhempienkin elokuvien kappaleita, joista monia ei kuule ikinä missään Disney-kokoelmilla. Lisäksi repertuaari pysyy liki täysin asian ytimessä, siis yhtiön animaatioklassikoissa. Disneyn peli- ja musiikkiteemaisiin oheistuotteisiin kun tupataan aina änkeämään mukaan niitä ainaisia satelliittikanavien tv-sarjoja, High School Musicaleja, live action -elokuvia ja jopa jatko-osia, vaikka yli 50 animaatioklassikossa riittäisi materiaalia vaikka kuinka moneen tietovisaan ja musiikkisarjaan.

Jokainen Disney Sing Star -peliä pelannut tietää, että useimmat yhtiön tutuista kappaleista ovat varsin vaativia laulaa (kirottu A Whole New World harmoniaosuuksineen). Disney koe -levyillä esiintyviltä ääninäyttelijöiltä on kuitenkin saatu aikaan kelpo suorituksia, joita kelpaa kuunnella useammankin kerran. Sarjan kautta saa myös kunnon katsauksen Disney-laulujen japanilaisiin käännöksiin, jotka ovat mielenkiintoisia ja hupaisan kekseliäitä. Esimerkiksi Pienen merenneidon Under the Sean kertosäkeen alku ”Subarashii / Under the Sea” on kerrassaan nerokas, loppusointu kun tulee japanilaisten tavasta lausua sana ”sea” muodossa ”shii”. On hienoa, että mukana on myös naishahmojen esittämiä lauluja, vaikka alkupuolen prinssiteeman vuoksi suurin osa levysarjan laulajista miehiä onkin. Kaji toteaakin tervehdysvideollaan: ”Miehen laulama Part Of Your World saattaa olla vähän erilainen, kuin mihin olette tottuneet. Vaikka kyseessä onkin prinssilevy, päädyin sitten laulamaan prinsessalaulua. Olin vähän epävarma että onkohan se okei, mutta jos tulos tyydyttää teitä, olen todella iloinen!”

Disney koe -sarja onnistuu tarjoamaan niin tehokkaasti yhtä aikaa nostalgisen ja tuoreen elämyksen, että levyjä kuunnellessa teki jatkuvasti mieli katsoa yhtä aikaa animea ja Disney-piirrettyjä. Sarjaa voikin suositella lämpimästi kaikille Disneyn taikamaailmasta ja japanilaisista ääninäyttelijöistä tykkääville. Jos olet joskus miettinyt, miltä Erenin ja Levin laulama duetto kuulostaisi, tässä on tilaisuutesi!