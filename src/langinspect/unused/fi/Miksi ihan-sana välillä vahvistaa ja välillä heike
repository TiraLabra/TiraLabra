Miksi ihan-sana välillä vahvistaa ja välillä heikentää adjektiivia?

Rakkaat ystävät! Tällä kertaa menemme suoraan kysymyksiin.

 

Miksi ihan-sana ainakin puhekielessä heikentää osaa adjektiiveista ja osaa taas voimistaa? Esimerkiksi sanapareissa "ihan kiva" ja "ihan hyvä" sana heikentää adjektiivin merkitystä. Sen sijaan sanapareissa "ihan mahtava" ja "ihan huono" se voimistaa adjektiiveja. Kysymys tuli ajankohtaiseksi, kun kuusikymppinen äitini sanoi uudesta mekostani "ihan kiva". Kun kysyin miksi vain "ihan", hän sanoi, että aikaisemmin "ihan kiva" olisi ollut enemmän kuin kiva. Pitääkö tämä paikkansa ja jos niin milloin merkitys on kääntynyt päinvastoin?

– Ihan kiva kysymys

Tiedustelin asiasta kielentutkijoilta, joita on lukupiiriini siunautunut jo kaksin kappalein. Lopullista totuutta emme löytäneet. Ensimmäinen tietäjä sanoi, että ylenmääräinen vahvistaminen ylipäänsä menettää helposti voimaansa.

"Jos tarkastelee 'oikeesti'-sanan kehitystä, voi havaita, että se aika nopeasti kaipasi lisävahvistusta: 'aikuisten oikeesti'. Vahvistussanat ovat lisäksi usein ironisessa käytössä, jolloin syntyy helposti merkityksenmuutoksia", hän sanoi.

Toinen lingvisti yritti keksiä esimerkkejä äitisi ehdottamasta käyttötavasta, mutta turhaan. Toisaalta, kun hän tarkasteli Nykysuomen sanakirjasta viime vuosisadan puoliväliin sijoittuvia esimerkkejä, sieltä ihan-partikkelin heikentävä käyttö puuttui.

Tutkija pohti, löytyisikö nykyisen merkityksen vaihtelun selitys skalaarisuudesta. Monet adjektiivit ilmaisevat jotakin ominaisuutta, joka kasvaa tietyllä asteikolla. "Esimerkiksi jokin pienenee ja pienenee, kunnes on 'ihan pieni'. Skaalarisuus kuuluu adjektiivien luonteeseen, mutta se ilmenee hiukan eri tavoin eri adjektiiveissa", tutkija kertoi.

Tämän havainnon jälkeen lingvisti ehdotti, että asettaisimme substantiiveja asteikolle, esimerkiksi: vesi – mehu – viini – kuohuviini – samppanja. Sitten laadimme esimerkkilauseet, joihin sijoitamme ihan-partikkelin: Nyt on syytä juhlaan, mitä jos nautittaisiin ihan samppanjaa? Kiitos, olen autolla, joisin mieluiten ihan vettä.

"Tästä huomataan, että skaalan kumpaakin ääripäätä voi ilmaista ihan-partikkelilla. Tästä mahdollisuudesta syntyvät jo Suomen murteiden sanakirjassa esiintyvät 'ihan naisporukassa oltiin' -tyyppiset esimerkit."

Tutkija arveli, että heikentävä merkitys olisi voinut syntyä tätä kautta. Jäi silti avoimeksi, miksi se sitten on varattu vain tietyille adjektiiveille. Hän kuitenkin innostui niin, että sanoi keskustelun päätteeksi: "Tätähän pitäisi ihan tutkia."

Tai oikeastaan rehellisyyden nimissä on sanottava, ettei hän käyttänyt tuossa virkkeessään ihan-sanaa. Mutta olisin niin kovasti toivonut hänen käyttäneen.

 

Mieheni ei arvosta sitä, että hoidan lastamme. Hänen mielestään kaikki muut kotityöt ovat tärkeämpiä (esimerkiksi auton vieminen huoltoon ja kaupassa käynti). Mieheni tekee paljon töitä, joten illat ovat pääosin minun vastuullani. Viikonloput eivät muuta asetelmaa. Hän ei ole käytännössä juuri koskaan laittanut lastamme nukkumaan tai huolehtinut päiväkotiasioista. En ole pakottanut aikuista miestä. Miten saisin hänet arvostamaan minua ja lasta niin paljon, että hän ymmärtäisi asian tärkeyden? Mies ei ole mikään teini, vaan sai lapsen vanhemmalla iällä – omasta halustaan. Työskentelemme molemmat vaativissa asiantuntija-ammateissa.

Erottakaamme hetkeksi kaksi asiaa toisistaan: parisuhteen työnjako ja vanhemmuuden vastuu.

Mitä isyyteen tulee, asia on yksinkertainen: jos tekee lapsia, heitä on hoidettava. Vanhemmuutta koskeva tutkimus osoittaa, että poissa oleva isä tai äiti voi olla lapselle jopa suurempi tragedia kuin puuttuva vanhempi. Esimerkiksi isyystutkija Jouko Huttunen on Suomessa kirjoittanut aiheesta.

Sitten parisuhteesta. Miehen tunteilla spekulointi on turhaa; ellei hän ole ääneen sanonut, että arvostaa kauppareissuja enemmän kuin lapsenhoitoa, emme voi tietää, onko näin.

Muutoin tilanne on selvä: roolinne ovat vähitellen vahvistuneet sellaisiksi, että syystä tai toisesta miehesi ei nyt hoida vanhemmuuden velvoitteita.

Jos on päätynyt hoitamaan asioita toisen puolesta, ainoa ratkaisu on yksinkertaisesti lopettaa se. Kohdallasi tämä tarkoittaa, että aluksi sinun on myös jätettävä lapsi ja isä kahdestaan. Tämä on paitsi "pakottamista", toisaalta myös luottamuksen osoittamista. Voisi jopa sanoa, että juuri pakottamalla osoitat miehelle, että pidät häntä aikuisena.

Lukupiiirini psykologi arveli, että käytännön tekemisen kautta miehelle myös avautuisi se, mitä lapsenhoito todellisuudessa on – silloin sinun ei tarvitsisi pyydellä arvostusta ikään kuin vanhemmuudesta vastaavana osapuolena.