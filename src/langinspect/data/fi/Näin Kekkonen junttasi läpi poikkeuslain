Näin Kekkonen junttasi läpi poikkeuslain
Presidentti Urho Kekkonen valittiin vuonna 1973 jatkamaan tehtävässään ilman vapaata kansanvaalia. Miten se oli mahdollista?  

Tätä on vaikea selittää nuoremmille sukupolville: Vuonna 1973 eduskunta sääti poikkeuslain, jotta tasavallan presidentti Urho Kekkonen voitiin valita jatkamaan virassaan. Hän ei suostunut ehdolle normaaleissa presidentinvaaleissa, jotka oli määrä pitää seuraavana vuonna.

Olen pieneltä osaltani ollut mukana tässä poliittisessa prosessissa. Tuoreena Sdp:n kansanedustajana en epäillyt puoluejohdon arvostelukykyä. Meille selitettiin, että liikkumavaraa ei ole, kaikki muu tulkittaisiin Moskovassa neuvostovastaiseksi käytökseksi ja se pilaisi idänsuhteet.

Kun kokoomuslainen Kekkosen vastustaja Tuure Junnila arvosteli eduskunnassa poikkeuslakia, ajattelin, että hän saattoi olla asiallisesti oikeassa mutta ei ymmärtänyt ulkopoliittisia realiteetteja.

Junnila oli julistettu eräänlaiseksi akateemiseksi kylähulluksi. Sali kuitenkin täyttyi, kun hän puhui: "Laista ja laillisuudesta tässä ei ole kysymys. Kysymys on laillisuuden varjolla tehtävästä vallankaappauksesta. Siihen ne, jotka aikovat tämän esityksen hyväksyä, ovat syyllistymässä eivätkä näköjään ymmärrä tekoaan edes hävetä."

Kekkonen avasi aikanaan monet ulkopoliittiset solmut, myös ne, jotka oli solmittu hänen takiaan. Neuvostoliitto nimittäin asioi vain Kekkosen kanssa. Hänet oli valittava aina uudelleen – tavalla tai toisella.

Miksi Suomen päätöksentekijät sallivat Kekkosen oikutella? Vastaus piili Neuvostoliiton johtajan Leonid Brežnevin sanoissa: "Suomi on jo meidän taskussamme." Kekkosen varsinaiset valitsijat olivat Moskovassa, eivät Suomen eduskunnassa.

Miksi Kekkonen ei halunnut käydä vuoden 1974 presidentinvaaleja normaalisti, vaikka hänet olisi silloinkin vuorenvarmasti valittu? Siihen on haettava syyt kaksista edellisistä presidentinvaaleista.

Vuoden 1962 vaaleissa Kekkosen vastustajat olivat kerääntyneet oikeuskansleri Olavi Hongan taakse. Tämän niin kutsutun Honka-liiton hajotti Neuvostoliiton nootti vuonna 1961. Kuusi vuotta myöhemmin oppositio nosti taas päätään.

Kokoomus asetti vuoden 1968 vaaleihin ehdokkaakseen pankinjohtaja Matti Virkkusen ja Smp puheenjohtajansa Veikko Vennamon. Virkkusen vaalilause "Maa tarvitsee presidentin" loukkasi Kekkosta, ja Vennamo ärsytti häntä vanhastaan.

Joulukuussa 1967 kiukkuinen Kekkonen lausui monitulkintaisesti: "Jos olen vuonna 1974 vielä kantaani lausumassa, niin ehdokkaaksi en halua enkä suostu. Tämä on hyvä tietää jo ajoissa, että puolueet ja naiset ja miehet voivat ottaa sen tulevassa toiminnassa huomioon."

Kekkonen valittiin kolmannelle kaudelle, mutta Virkkusen 66 ja Vennamon 33 valitsijamiestä kävivät kipeästi kunnialle. Kaiken kukkuraksi Smp sai vuoden 1970 vaaleissa peräti 18 kansanedustajaa. Kekkonen hajotti tuon eduskunnan, mutta vuoden 1972 vaaleissa Smp sai taas yhtä monta edustajaa. Kekkosen kannalta kiusallista oli, että opposition laatu ja laajuus kiinnittivät Neuvostoliiton huomion. Suomi ei siis ollutkaan täysin heidän luottomiehensä hyppysissä.

Ensimmäisenä Kekkosen virkakauden jatkamista esittivät kommunistit edustajakokouksessaan huhtikuussa 1972.

Suurten puolueiden kesken pidettiin neuvonpito. Sdp:n puheenjohtaja Rafael Paasio sai tehtäväksi selvittää, oliko Kekkonen valmis jatkamaan presidenttinä. Tämä ilmoitti olevansa käytettävissä, jos kansan enemmistö niin haluaa. Mutta edelleenkään hän ei suostuisi ehdokkaaksi. "En osaa arvioida, millä tavalla tämä tulos on saavutettavissa, mutta se ei olekaan minun huoleni", hän totesi.

Sdp:n, keskustan ja Skp:n yhteenlaskettu kannatus olisi riittänyt takaamaan Kekkosen valinnan myös vapaissa vaaleissa. Mutta oli riski, että tulos olisi yhtä huono kuin 1968 ja että vaalitaistelusta tulisi taas repivä. Syntyi ajatus Kekkosen valitsemisesta poikkeuslailla. Pulmana oli, että lain vastustajat saattoivat kaataa hankkeen Smp:n johdolla. Syntyi toinenkin ajatus: vennamolaisten ryhmä oli hajotettava.

Joulukuussa 1972 kolmisenkymmentä vaikutusvaltaista Suomen kansalaista, etunenässä Suomi–Neuvostoliitto-Seuran puheenjohtaja ja professori Göran von Bonsdorff, vetosi julkisuudessa Kekkoseen, ettei tämä suostu poikkeuslakiin, "jotta valtion päämiehen ja kansan välinen luottamuksen suhde säilyisi".

Ajan henkeä kuvaa, että vetoomuksen laatijat olivat tarkistuttaneet tekstinsä etukäteen Tehtaankadulla. Miten Neuvostoliitto suhtautuisi normaalin presidentinvaalin järjestämiseen? Hölmistynyt vastaus oli, ettei Moskovalla ollut mitään sellaistakaan menettelyä vastaan.

Suomi oli aloittanut kauppaneuvottelut Euroopan talousyhteisön EEC:n kanssa vuonna 1971. Neuvottelevat virkamiehet eivät tuolloin voineet kuvitellakaan, että sopimus linkittyisi myöhemmin mitenkään presidentin toimikauden kanssa.

1972 nimitetty Rafael Paasion vähemmistöhallitus joutui kahden rintaman sotaan. Maataloustuottajat, kotikommunistit ja Sdp:n vasemmisto ryhtyivät vastustamaan sopimusta, viimeksi mainitut ulkopoliittisin syin. Sopimus olisi ristiriidassa Suomen ulkopoliittisen linjan ja "erityisesti yya-sopimuksen kanssa" ja veisi Suomen lopulta Naton vaikutuspiiriin.

Valtiovarainministeri Mauno Koivisto ei uskonut suljettuun talouteen. "Jos elintasoa voitaisiin kotoisin sopimuksin ja päätöksin nostaa, niin kyllä se olisi jo jossain muualla keksitty", Koivisto sanoi.

Sdp:n vasemmisto ei pitänyt ollenkaan siitä, että EEC-sopimus ja Kekkosen toimikausi oli niputettu.

Puunjalostusteollisuudelle sopimus oli elämän ja kuoleman kysymys. Etelärannassa ymmärrettiin lopulta, että EEC-sopimukselle voitiin saada hyväksyntä Moskovasta vain käyttämällä Kekkosta takuumiehenä. Metsänomistajat MTK:ssa puhuivat puheenjohtajansa Veikko Ihamuotilan johdolla vahvasti sopimuksen ja poikkeuslain puolesta. Mitkään uhraukset eivät tuntuneet turhilta. Jopa Matti Virkkunen ilmoittautui istuvan presidentin tukijaksi.

Aatos Erkko tarjoutui lieventämään Helsingin Sanomien kriittisiä linjauksia poikkeuslain suhteen, jos sopimus syntyisi. Työnantajien johtaja Päiviö Hetemäki taivutteli kokoomuslaisia poikkeuslain taakse ja perusteli EEC-sopimuksen tarvetta Neuvostoliiton valtiollisen turvallisuuspoliisin KGB:n Helsingin-päällikölle Mihail Kotoville.

EEC-neuvotteluja seurattiin Moskovassa huolestuneina siksi, että niistä olivat kiinnostuneita myös Varsovan liiton pienet jäsenmaat voidakseen ehkä myöhemmin vedota Suomen saamiin myönnytyksiin.

Kekkosen luotettu Kotov ymmärsi presidentin ahdingon suomalaisten vuorineuvosten ja vasemmistoradikaalien välissä. Kekkonen ei saanut tulla kansansa parissa epäsuosituksi siksi, että Suomen talous kurjistuisi ulkopolitiikan vuoksi.

Rafael Paasiolle ajatus poikkeuslaista oli vastenmielinen. Koko Sdp:n saaminen Kekkosen jatkoajan kannalle ei ollut selvää. Puolueessa oltiin myös sitä mieltä, että oli vihdoin aika saada maalle sosiaalidemokraattinen presidentti. Sdp:n vasen siipi halusi ajaa Kekkosen ohi vasemmalta.

Mutta Sdp ei uskaltanut asettaa omaa ehdokasta. Pelättiin uutta Honka-liittoa. Paasio puki sen sanoiksi: "Meidän ehdokkaamme taakse tulee oikeisto, ja tämä on helposti tulkittavissa, että Kekkosen peruslinjaa halutaan muuttaa. Tämä on pelottava näkökohta."

Vuonna 1973 enemmistöhallituksen pääministeriksi noussut Kalevi Sorsa käynnisti poikkeuslakihankkeen Sdp:ssä. Kekkosesta oli Sorsan sanojen mukaan muodostunut "ulkopolitiikkamme symboli ja tae".

Kekkonen oli jo metsästysretkellä Zavidovossa saanut Brežneviltä lupauksen, että EEC-sopimus voidaan suoda Suomelle, jos Kekkonen jatkaa virassaan. Kekkonen laati matkasta muistion, joka vuoti julkisuuteen. Pari vuosikymmentä myöhemmin Erkki Tuomioja tunnusti toimittaneensa sopimuksen käännöksen Vasabladetin toimittajalle Tor Högnäsille.

Zavidovo-vuoto auttoi Kekkosta ja Kotovia kokoamaan palapelin, jossa yhdistyisivät vähitellen Neuvostoliiton etu, Kekkosen etu ja Suomen elinkeinoelämän etu. Suomi saisi EEC-sopimuksen, Kekkonen jatkoajan presidentiksi ja Neuvostoliitto kauan kaipaamansa Euroopan turvallisuus- ja yhteistyökokouksen Etykin. Kaikki voittaisivat.

Kokoomuksen kekkoslaisille vuoto tuli taivaan lahjana. Kokoomuksen nuorten liitto ehätti kaksi päivää ennen Sdp:tä asettumaan sekä poikkeuslain että Kekkosen uudelleenvalinnan kannalle. Asialla oli pontevasti Ilkka Kanerva.

Kalevi Sorsan mielestä poikkeuslain vastustajat eivät olleet isänmaan asialla. "Suomen kansa on vapaissa, salaisissa vaaleissa tuomitseva tämän sisäpoliittisesti taantumuksellisen, ulkopoliittisesti epäilyttävän liittoutuman sekä kieltävä siltä tukensa", hän sanoi viitaten seuraaviin eduskuntavaaleihin.

Presidenttiä ei kuitenkaan saanut valita vapaissa vaaleissa. Lakia vastustavien tilaisuudessa Messuhallissa Tuure Junnila sanoi, että poikkeuslakiajatuksen todellinen isä oli presidentti Kekkosen liialliseksi paisunut mahtiasema ja hänen itsepäinen kieltäytymisensä asettumasta ehdokkaaksi normaaleissa vaaleissa.

Kun poikkeuslakiesitys annettiin, Kekkonen jääväsi itsensä viiden minuutin ajaksi. Sinä aikana presidentin tehtäviä hoiti pääministeri Sorsa ja asian esitteli vt. presidentille vt. oikeusministeri Kristian Gestrin. Kaksi päivää myöhemmin Smp:n tynkäryhmä teki eduskunnalle muistutuksen Sorsan ja oikeusministeri Matti Louekosken virkatointen lainmukaisuudesta. Hallitusmuoto ei tunne viiden minuutin esteellisyyttä.

Oppineet juristit Paavo Kastari, Veli Merikoski ja Mikael Hidén joutuivat myöntämään, että menettely oli ollut virheellinen. Jos eduskunnan perustuslakivaliokunnan enemmistö olisi todennut saman, pääministeri ja oikeusministeri olisi jouduttu asettamaan syytteeseen valtakunnanoikeudessa.

Kokoomuksen, Rkp:n ja liberaalien joukossa poikkeuslain vastustajilla oli enemmistö. Smp:n 18 edustajan ryhmä oli avainasemassa. Jotta Smp saataisiin hajalle, keksittiin muuttaa puoluetuen jakoperusteita. Sitä varten lakia muutettiin eduskunnassa niin, että ryhmän hajotessa eroavat saavat viedä osuutensa tuesta mukanaan. Smp:n kapinallisia kansanedustajia oli 12. Nämä erosivat Smp:stä ja ryhtyivät käyttämään nimeä Suomen Kansan Yhtenäisyyden Puolue, Skyp. Vennamo kutsui heitä "seteliselkärankaisiksi".

Tammikuussa 1973 tunnelma eduskunnan kahvilassa ja suuressa salissa ei ollut kovin miellyttävä. Oltiin tekemässä jotain, joka oli siinä määrin tavatonta, että sitä piti sitäkin pontevammin puolustella ja perustella puheenvuoroissa.

Kun laki Kekkosen toimikauden pidentämiseksi tuli ratkaisevaan kolmanteen käsittelyyn, kaikki Skypin edustajat äänestivät lain puolesta. Nuo äänet varmistivat lain läpimenon tarvittavalla 5/6-enemmistöllä luvuin 170–28.

Itse painoin tunnollisesti jaa-nappia. Ei-napin painaminen olisi merkinnyt nopeaa poliittista itsemurhaa. Politiikan valtavirta oli määrännyt suunnan, josta ei voi nyt olla pelkästään ylpeä. EEC-sopimus oli kuitenkin jälkikäteen ajatellen iso askel lännettymisen suuntaan. Siltä osin tarkoitus pyhitti keinot.

Kekkosen toimikautta jatkettiin neljällä vuodella. Suomen sopimus EEC:n kanssa tuli voimaan vuoden 1974 alussa. Etyk järjestettiin vuonna 1975.

Vuoden 1978 presidentinvaalit toimitettiin jälleen säännön mukaan. Kuusi suurinta puoluetta – kokoomuksesta kommunisteihin – ymmärsivät hyvissä ajoin käydä yhtenä rivistönä pyytämässä Urho Kekkosta ehdokkaakseen, ja hän hyväntahtoisesti suostui.

Suomi upposi entistä syvemmälle Neuvostoliiton taskuun.

 

Kirjoittaja on väitellyt tohtoriksi Sdp:n ja Urho Kekkosen suhteista.
