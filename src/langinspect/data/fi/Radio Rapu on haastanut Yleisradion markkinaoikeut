Radio Rapu on haastanut Yleisradion markkinaoikeuteen

Radio Rapu vaatii Yleä lopettamaan "Suomen ainoa puheradio" -lauseen käytön Yle Puhe -kanavan mainonnassa.
Kaupallinen puheradio Radio Rapu vaatii Yleisradiota lopettamaan Yle Puhe -radiokanavansa mainonnan. Yle Puhe mainostaa itseään Suomen ainoana puheradiona.

Radio Rapu on jättänyt aiheesta markkinaoikeuteen hakemuksen. Hakemuksessa pyydetään, että markkinaoikeus määrää Yleisradiota lopettamaan ”Suomen ainoa puheradio” -lauseen käytön mainonnassa ja markkinoinnissa.

Radio Rapu myös pyytää, että Yleisradiolle määrätään 100 000 euron uhkasakko.

”Ylen radiokanava Yle Puhe ei ole Suomen ainoa puheradio. Olemme kuuluneet maaliskuun alusta lähtien analogisella FM-taajuudella pääkaupunkiseudulla sekä internetin kautta kaikkialla maailmassa. Olemme suomenkielinen kaupallinen puheradio”, Radio Ravun omistaja Timo Uusi-Kerttula sanoo tiedotteessa.

”Mielestämme Ylen toimintaa loukkaa ja vaikeuttaa toimintaamme kohtuuttomasti. Heidän mainoslauseensa ei pidä yksinkertaisesti paikkaansa”, Uusi-Kerttula jatkaa.

Radio Rapu on politiikkaan ja talouteen erikoistunut yksityinen, kaupallinen puheradio. Ympäri vuorokauden ohjelmaa lähettävän kanavan toiminta aloitettiin 1. maaliskuuta 2014.

Kanavan mukaan keväällä Radio Rapua kuunteli lähes 75 000 kuulijaa viikoittain.