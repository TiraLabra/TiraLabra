Tampere pyörsi päätöksensä – sensuroitu delfiiniteos saa palata Keskustorille

Päätöstä tehtäessä ei ymmärretty, että teoksen poistaminen koettaisiin vakavasti keskustelua tukahduttavaksi, sanoo Tampereen kaupungin konsernijohtaja Kari Kankaala.

Tampereen Keskustorilta perjantaina poistettu delfiini-taideteos voi palata takaisin paikoilleen.

Konsernijohtaja Kari Kankaalan mukaan päätös delfinaariota arvostelevan teoksen palauttamisesta tehtiin maanantaina uuden harkinnan jälkeen.

– Arvioimme tänään asiaa uudelleen. Emme tajunneet, että teoksen poistaminen koetaan näin vahvasti keskustelua tukahduttavaksi. Emme halua tukahduttaa keskustelua – delfinaariosta on valtuustoaloite sisällä, joten keskustelu on juuri nyt toivottua, Kankaala sanoo.

Perjantaina kiinteistötoimi käski poistamaan helsinkiläistaiteilijoiden teoksen, koska sen mielestä teos poikkesi sovitusta ja kohdistui liiaksi henkilöön. Teoksessa on kuvattuna Särkänniemen huvipuiston toimitusjohtajaa muistuttava mies ketjuihin sidottujen delfiinien keskellä.

Teoksen on tehnyt helsinkiläinen kuvataidekaksikko Draamateam eli taiteilijat Heidi Hänninen ja Valtteri Halmetoja.

Kuvataiteilijat Tampereelle kutsunut tamperelainen järjestöaktiivi Markus Helminen pitää uutta päätöstä hyvänä.

– Kyllä me mielellämme laitamme sen esille, jos vain saamme käytännössä asian hoidettua, Helminen sanoo.

Suurikokoinen, vanerille maalattu teos on tällä hetkellä osiin purettuna Vegaaniliiton toimistolla Tampereella.

Maanantain aikana päätettiin, että teos palautetaan Keskustorille koko ensi viikoksi eli se on esillä 18.-24. elokuuta.

Juttua korjattu: teos poistettiin perjantaina.