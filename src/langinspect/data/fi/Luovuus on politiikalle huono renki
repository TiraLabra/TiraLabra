Luovuus on politiikalle huono renki

Janne Saarikivi
Tieteessä syvennytään outoihin pulmiin, kuten mesipistiäisten taksonomiaan tai sanskriitin vokaalihistoriaan. Ne kuuluvat todellisuuteen, kuten makkara ja hillo, mutta toisin kuin kokki, joutuu tieteenharjoittaja vastaamaan kysymykseen, mitä hyötyä niistä on.

Yhteiskunta rahoittaa tiedettä. Tieteen toivotaan tuottavan rahaa, banaalisti sanottuna nokioita. Mutta voiko vaatia, että tiede tuottaa hyödyllistä ja jättää tuottamatta haitallista?

Tiede on kaikkialla. Lento- ja tietokoneiden, pommien ja saasteiden tuottamiseen on tarvittu tutkimusta, samoin kirjakielten, kansakuntien ja ideologioiden luomiseen.

Tieteen dynamo on arvaamaton luovuus. Suurin osa tieteen saavutuksista on keksitty, kun on yritetty keksiä jotain aivan muuta. Charles Darwin tutki fossiileja ja keksi evoluution, Michael Faraday magnetismia ja keksi sähkön. Elias Lönnrot ja Johan Ludvig Runeberg tutkivat runoja, mutta tulivat luoneeksi kansan, joka loi meidät.

Karl Benz keksi polttomoottorin, ja niitä on täällä nyt miljardi. Autoissa nauretaan ja koetaan vauhtia, rakastellaan salaa ja kiroillaan ruuhkissa. Autojen takia kuolee ihmisiä ja eläimiä. Ne saastuttavat ja tarvitsevat asfalttia, joka peittää elävän maan. Benzin keksintö oli kyllä hyödyllinen, mutta siitä on myös valtavasti haittaa. Siksi tarvitaan taas uusia keksintöjä tai uutta tietoisuutta, joka sekin on tieteen sivutuote.

Rehellinen tiede, kuten taide, ei koskaan anna meille sitä, mitä odotamme. Se paljastaa todellisuuden, joka poikkeaa ennakkoluuloistamme. Se antaa keinoja hallita todellisuuden osia ja ratkaisee pulmiamme, mutta myös muuttaa meitä ja asettaa uusien vaikeuksien eteen.

Tieteen kehitystä ei voi tarkasti ohjata. Tieteeltä ei voi vaatia talouskasvua, mutta siellä, missä tieteilijät viihtyvät, on myös eniten vaurautta.

Siksi minua huolestuttaa, että hallitus siirtää vuositasolla 12,5 miljoonaa euroa perustutkimuksesta "valtioneuvoston välittömien tietotarpeiden tutkimus-, arviointi- ja selvitystoimintaan". On hyvä, että valtioneuvosto on kiinnostunut tutkimuspohjaisesta päätöksenteosta. Toisaalta on ilmeistä, että päätös johtaa tieteen tason laskemiseen. Oikea tiede ei vastaa välittömään tietotarpeeseen, vaan viihtyy luovuuden välitiloissa. Jos haluamme tieteeltä lisää nokioita, ei ole oikotietä. Pitää odottaa ja rahoittaa avokätisesti hidasta, rehellistä tiedettä.

Janne Saarikivi
Kirjoittaja on kielentutkija.