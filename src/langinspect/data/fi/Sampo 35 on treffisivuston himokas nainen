Sampo, 35, on treffisivuston himokas nainen
Sampo Syreeni esittää työkseen nuoria, seksinnälkäisiä naisia. Miesten yksinäisyyttä käytetään maksullisilla treffisivustoilla härskisti hyväksi, hän sanoo.

Tessa on 24-vuotias lapseton sihteeri Etelä-Pohjanmaalta. Hän poseeraa Panosuhde.com-treffisivuston kuvassa alastomana käsi omassa haarovälissään.

Tessa on vaihtanut 40 viestiä ruskeatukkaisen miehen kanssa. Tämä on kertonut olevansa kahden lapsen isä.

"Ihanaa. . . oli pakko katsoa sun kuvia. . . niin seksikkäitä. . ." aloittaa kahden lapsen isä. Hän maksaa lähettämästään viestistä noin kaksi euroa.

"Siksihän ne kuvat on että tykkäisit. . ." vastaa Tessa.

Oikeasti Tessaa ei ole olemassa. Kahden lapsen isän kanssa chattailee 35-vuotias, 187-senttinen ja 120-kiloinen parrakas mies meilahtelaisesta yksiöstä. Sampo Syreeni esittää työkseen Tessaa treffisivustolla. Syreeni esittää myös satoja muita naisia.

Hän on Minni, 18-vuotias isorintainen ruskeaverikkö Porvoosta. Hän on myös 20-vuotias espoolainen, langanlaiha Aada, joka puristaa profiilikuvassa rintojaan yhteen. Kaikki Syreenin esittämät naiset etsivät muka seksiseuraa. Kun asiakas aloittaa rupattelun jonkun chat-profiilin kanssa, viesti ilmestyy Syreenin ruudulle.

On sunnuntai, iltapäivä. Syreeni on juuri aloittanut työvuoronsa, kun ohjelma ilmoittaa viestistä.

Se on osoitettu saparopäiselle tamperelaiselle Leonysille, joka poseeraa kuvassaan lohenpunaisessa topissa.

"Tavattaisiinko?" kysyy mies, jonka profiilikuvassa näkyy takaraivo.

Sampo Syreeni hymähtää. Yleensä asiakkaat haluaisivat heti tavata chattitoverinsa. Asiakkaita harmittaa maksaa kaksi euroa jokaisesta viestistä, ja he yrittävät houkutella keskustelukumppaninsa tapaamiseen mahdollisimman nopeasti. Se ei tietenkään käy, koska Leonysia ei oikeasti ole.

"Tota vähän pitäis kyl ensin tietää susta", Syreeni näpyttelee ja pyyhkäisee hikeä otsaltaan. Yksiön kellastuneet seinät ovat imeneet kahdeksan vuotta tupakansavua. Joskus Syreeni polttaa 20 tupakkaa päivässä, joskus 90. Hän tekee töitä sängyltä, josta yltää tuhkakuppiin. Peitossa, matossa ja ainoassa tuolissa on pinttyneitä, kämmenenkokoisia tahroja. Lavuaari haisee.

Yksi Syreenin esittämistä naisista on 24-vuotias Tessa.
Yksi Syreenin esittämistä naisista on 24-vuotias Tessa.
Punatukkaisella Suzzy02:lla on kuvassa paita päällä mutta reidet paljaana. 23-vuotias iittiläinen saa viestin: "Moi, tavataanko Kouvolassa", mies kysyy.

Syreeni huokaa.

"Pitää keksiä aina joku selitys sille, miksei voida tavata. Aluksi voi sanoa, ettei tunneta tarpeeksi hyvin, ensin pitää tutustua. Siinä voi mennä viikkoja", hän kertoo.

Sitten keksitään muita selityksiä, kuten että pitää mennä nukkumaan, jatketaan huomenna. Lopulta tapaamista suunnitellaan ja tapaamisaikaa sovitaan monen viestin ajan.

Syreeni saa pienen rahasumman jokaisesta viestistä, jonka asiakkaat lähettävät. Siksi kannattaa käyttää ajan sopimiseen mahdollisimman monta viestiä.

"Lopussa naiselle tulee aina este, yllättävä sairastuminen tai vaikka työkeikka", Syreeni sanoo.

"Syyt voivat olla aika mielikuvituksellisia. Puutteessa olevat, yksinäiset miehet uskovat melkein mitä tahansa."

Syreeni tietää mistä puhuu, sillä myös hän on yksinäinen mies. "Siitä on kolme viikkoa, kun viimeksi tapasin jonkun muun ihmisen kuin kaupan kassan", Syreeni kertoo. Hän sai potkut Nokiasta kaksi vuotta sitten. Sen jälkeen entinen tietokanta-asiantuntija on poistunut kotoaan vain harvoin.

"Entinen pomo sanoi, että olen syrjäytymisvaarassa. No, sillä rajoilla ainakin."

Syreeni muistelee, että hän on viimeksi koskettanut toista ihmistä yli seitsemän kuukautta sitten. Äiti halasi jouluna.

Kosketusta kaipaavat myös Panosuhde.comin asiakkaat.

"Tyypillinen chattailija on suunnilleen ikäiseni heteromies. Suurin osa on sinkkuja, mutta aika moni on varattu", Syreeni kertoo.

Asiakaskunta on sekalaista: akateemisia, duunareita, insinöörejä, liikemiehiä. Joskus myös työttömät ja opiskelijat tuhlaavat viestittelyyn huimia summia. "Siellä on muutamia lypsylehmiä, joilta saa paljon rahaa irti. Jos asiakas on lähettänyt vaikka 3 000 viestiä, sen tietää, että tyyppi on koukussa."

Asiakkaat eivät kuitenkaan hae pelkästään seksiä. Monet haluavat vain kertoa elämästään, puhua jollekulle. Useimmat löytäisivät seuraa ihan oikeistakin naisista, Syreeni arvelee.

"Toimin usein terapeuttina. Miehet kertovat aviohuolistaan ja työstään. He haluavat puhua ihan arkisista asioista, koska ilmeisesti ei ole ketään muuta, joille niistä voisi kertoa. Monista huomaa, että he ovat kunnollisia, työtätekeviä jamppoja, jotka vain kaipaisivat jonkun viereen halimaan."

Syreeni arvelee, että omasta yksinäisyydestä on työssä hyötyä.

Tiedän, mikä mut saisi koukkuun. Totta kai käytän kokemustani armottomasti hyväksi.
"Mietin, mitä itse haluaisin kuulla hyvännäköiseltä tytöltä. Tiedän, mikä mut saisi koukkuun. Totta kai käytän kokemustani armottomasti hyväksi."

Joskus Syreenistä tuntuu, että hän auttaa yksinäisiä asiakkaitaan. Halvemmalla tosin pääsisi psykiatrille, hän huomauttaa.

Joskus vaihdetaan vain pari viestiä, toiset suhteet kestävät pidempään.

"Yhdelle kaverille olen toiminut kuukaudesta toiseen tukijana. Hänellä on paljon huolia pienessä firmassa. Olen kuunnellut, keskustellut, yrittänyt neuvoa."

Mies ei tosin tiedä keskustelevansa Sampo Syreenin kanssa. Hän luulee, että työhuolia kuuntelee parikymppinen nainen, joka poseeraa haarat levällään.

"Yksinäisyyttä käytetään hyväksi. Miehillä maksatetaan tuhansia euroja siitä, että tällainen partamenninkäinen viestittelee niille. On se aika kylmää."

Syreeni arvelee, että osa asiakkaista tulee ainakin välillä onnelliseksi saadessaan chattailla kauniiden naisten kanssa.

Entä mikä tekee hänet itsensä onnelliseksi?

Syreeni miettii.

"Jos joku kysyy neuvoa tai apua. Siinä hetken verran tuntee itsensä tärkeäksi."

Se on ainoa asia, joka Syreenille tulee mieleen. Hetken kuluttua hän keksii toisenkin asian: musiikki, erityisesti tekno. Siitä hän ei tosin pääse enää nauttimaan, koska äänentoistojärjestelmä on hajonnut.

Syreeni on älykäs mies ja stereotyyppinen nörtti. Professorin ja opettajan poika vietti lapsuutensa kirjojen ja tietokoneiden parissa. 14-vuotiaana hän sijoitti viikkorahansa siihen, että matkusti Lahdesta Helsinkiin Standardisoimisliiton kirjastoon tutustumaan merkintäkieleen nimeltä SGML.

Kirjoitettuaan neljä laudaturia ja yhden eximian Syreeni muutti Helsinkiin opiskelemaan matematiikkaa. Opinnot eivät sujuneet, kavereita ei löytynyt. Peruskoulussa alkanut masennus paheni sivarin aikana. 2000-luvun alussa it-osaajille kuitenkin riitti hommia. Työ Nokiassa vei burn outin partaalle. Hän oli kipeän selkänsä takia puoli vuotta sairauslomalla. Potkut Syreeni sai yt-neuvotteluissa vuonna 2012.

Rahattomuus tekee elämästä vaikeaa, Syreeni kertoo.

Työmarkkinatuki ja asumistuki yhdessä riittävät vuokraan. Lisäksi Syreeni saa toimeentulotukea noin 480 euroa kuukaudessa.

KAI SINERVO
Syreeni työskentelee sängyssään, josta hän ylettyy pöydälle. Kaikki olennainen on käden ulottuvilla.
Syreeni työskentelee sängyssään, josta hän ylettyy pöydälle. Kaikki olennainen on käden ulottuvilla.
Panosuhde.comin naisia esittämällä Syreeni tienaa pimeästi pikkuisen taskurahaa, mutta kertoo olevansa silti hyvin köyhä. Kavereita on vaikea nähdä, kun ei ole rahaa, Syreeni sanoo. Ei ole varaa käydä oluella, elokuvissa tai ulkona syömässä. Pesukonetta ei ole, joten puhtaista vaatteistakin on pulaa. On vaikea ystävystyä, jos haisee.

Syreeni kertoo, että hän on kuitenkin melkein ystävystynyt joidenkin asiakkaiden kanssa.

"Se tunne tulee yllättävän nopeasti. Tiedän asiakkaista luultavasti enemmän kuin niiden työkaverit, ja niiden tunteista joskus enemmän kuin niiden vaimot."

Miten aikamies esittää 19-vuotiasta tyttöä?

Ensin pitää katsoa kuvaa ja luoda hahmolle persoonallisuus, Syreeni selittää. Hahmo voi olla vaikkapa poikatyttö tai tuittupää. Miesten kanssa puhutaan asioista, joista miehet olettavat 19-vuotiaiden olevan kiinnostuneita: opiskelusta, musiikista, kavereiden kanssa hengailusta.

Eräs Syreenin lempihahmoista oli kaihoisan näköinen nuori tyttö. "Tein siitä sähäkän, mutta salaa romanttisen tarjoilijan. Se oli erittäin söpö luomus ja toimi tosi pitkään, kunnes toiselta osapuolelta loppui rahat. Harmi, sitä oli kiva leikkiä. Siinä pääsi vähän jo kiertämään toista sormen ympärille."

Hahmoon samastuminen on helppoa, Syreeni sanoo. "Vähän ajan päästä en enää ajattele, että 'mitä tämä hahmo sanoisi'. Mietin, että 'mitäs minä nyt sanon'. Eritoten pidemmissä keskusteluissa ikään kuin muuttuu esittämäkseen hahmoksi", Syreeni kuvailee.

Syreenin lisäksi samoja töitä tekee ainakin viisi muuta ihmistä, miehiä ja naisia. He kirjaavat muistiin, mistä kunkin asiakkaan kanssa on puhuttu. Niinpä Syreeni tietää yhdellä vilkaisulla, että Tessaa lähestynyt mies oli joskus kertonut jollekulle toiselle Tessan esittäjälle olevansa kahden lapsen isä.

Panosuhde.com-sivuston kuvissa poseeraa pääasiassa naisia, jotka eivät näytä suomalaisilta. Syreeni ei tiedä, mistä kuvat ovat peräisin. Joskus niitä joutuu selittämään. Kuva on otettu lomalla, kun on ensin vähän rusketuttu. Raskas meikki hämää. Toinen vanhemmista on ulkomaalainen.

"Tällaisissa palveluissa ihmisillä on harvemmin kovin tarkka silmä. Toisessa päässä on puutteessa oleva mies, joka on vain onnellinen siitä, että joku kerrankin vastaa. Ja jos ulkonäöstä tulee puhetta, selitän asian parhain päin. Miehet ovat niin valmiita pettämään itseään, että ei heitä tarvitse kovin paljoa johdatella."

Syreenin mukaan nainen – tai naista esittävä mies – on tilanteessa niskan päällä. "Asiakkaalla on tarve miellyttää, koska se haluaa päästä pukille."

Joskus epäilykset heräävät. Silloin asiakkaat saattavat kysellä, onko keskustelukumppani todellakin se, joka hän väittää olevansa. Toisinaan miehet hermostuvat ja alkavat räyhätä.

"Silloin pitää esittää loukkaantunutta ja sanoa, että miten niin en muka ole olemassa, eikö sulla ole mitään käytöstapoja. Usein siitä päästään ihan kivasti takaisin keskusteluun."

Asiakkaita voi silti kohdella vähän miten sattuu.

"Niille on haistateltu, niitä on juoksutettu ja pidetty koukussa loputtomiin. Ja ne tulevat vaan takaisin. Se tulee kalliiksi ja kestää mielipuolisen kauan. Siinä menee ihmisiltä hirveä määrä rahaa ja viikko- tai kuukausitolkulla aikaa."

Jos on itse hyvin yksinäinen, eikö tunnu pahalta huijata muita yksinäisiä?

"No kyllä", Syreeni vastaa.

Hän tietää tekevänsä väärin. Joskus omatunto kolkuttaa. Varsinkin silloin, kun joku asiakas vaikuttaisi olevan rakastumassa.

"Asiakas luulee, että on löytämässä mahdollisesti jopa elämänkumppanin. En keksi jyrkempää tapaa pettää toinen ihminen. Vähän hirvittää, mitä on tullut tehtyä."

Syreeni pitää myös itseään uhrina.

"Tähän hommaan houkutellaan ihmisiä, jotka ovat kurjassa asemassa. Vaikka sossun varassa, kuten minä."

Hän päätyi työhön ystävän kautta. Tämäkin oli elänyt pitkään sosiaalitukien avulla.

KAI SINERVO
Syreenin yksiö on sotkuinen poikamiesboksi. Hän poistuu sieltä harvoin.
Syreenin yksiö on sotkuinen poikamiesboksi. Hän poistuu sieltä harvoin.
Syreeni kertoo tekevänsä vähintään kuusituntisia, joskus 12-tuntisia vuoroja kuutena päivänä viikossa. Toisinaan tuntipalkka jää alle euroon. Seksitreffipalvelu tienaa Syreenin viestittelyllä tuhansia euroja kuukaudessa. Syreenin mukaan häntä kehotettiin hankkimaan ulkomainen luottokortti, jolle palkka olisi maksettu.

Se ei onnistunut, joten rahat kierrätettiin ystävän tilin kautta. Jotkut treffisivuston työntekijät saavat palkkansa kansainvälisen maksupalvelun PayPalin kautta.

Treffipalveluyhtiö ei suostunut maksamaan palkkaa suoraan Syreenin tilille, hän kertoo. Eikä hän olisi halunnutkaan, koska tekee pimeää työtä. Viimeisin palkka tuli postissa käteisenä, kirjekuoreen pakatussa dvd-kotelossa. Kirjattu kirje oli lähetetty Lahdesta.

Palkat tulevat milloin sattuu, eikä Syreeni voi tietenkään valittaa. Hän sanoo ymmärtäneensä nopeasti, että työntekijöitä käytetään hyväksi.

"Mutta ai että kun tuntui hyvältä taas tehdä jotain, työskennellä. Ja kun siitä sai vielä vähän rahaakin."

Työvuorot sovitaan salaisessa Facebook-ryhmässä.

Työssä on muutamia sääntöjä: asiakkaille pitää vastata kokonaisella lauseella. Ei saa pottuilla liikaa. Milloinkaan ei saa sanoa, että chat-profiilin kuva on oma, eikä milloinkaan saa luvata varmaksi tapaamista. Mitään sellaista ei saa sanoa, mistä firma voisi joutua lailliseen vastuuseen.

Panosuhde.comin takana olevalla yrityksellä on chat-bisneksen lisäksi ainakin samankaltainen tekstiviestipalvelu, Panotreffit.com.

Suomessa toimii kymmeniä vastaavia sivustoja. Suuri osa niistä on kansainvälisiä palveluita, joilla on asiakkaita ja työntekijöitä ympäri maailmaa ja jotka tarjoavat palveluita monilla eri kielillä.

Treffipalvelut ja niiden takana olevat yritykset saattavat vaihtaa nimeä tämän tästä.

Panosuhdetta ja Panotreffejä pyörittää toimija nimeltä Finnish Media Adult Group.

Suomalaisesta yritysrekisteristä sellaista ei löydy, ja yritys kertoo seuraavansa väliamerikkalaisen veroparatiisin Belizen lakeja. Finnish Media Adult Groupilla on Helsingissä postilokero-osoite, mutta toimintaan liittyvää kirjeenvaihtoa on käyty muun muassa Lahdesta.

Panosuhde.comilla on yhteys myös kansainväliseen Chilliboot-nimiseen yritykseen. Sen tanskalainen toimitusjohtaja ilmoittaa asuvansa Hongkongissa.

Chilliboot ei vastaa yhteydenottopyyntöihin. Finnish Media Adult Groupin edustaja vastaa. Hän on sama mies, joka maksaa Panosuhde.comin työntekijöiden palkat. Keskustelu kuitenkin tyrehtyy nopeasti. Aihe on arka.

Toinen Panosuhde.comin palveluksessa oleva henkilö sen sijaan suostuu keskustelemaan työstään puhelimitse. Prepaid-numerosta vastaa mies, joka sanoo nimekseen Ville Lahtinen.

"Teen töitä kuudelle eri aikuisviihdesivustolle", Lahtiseksi esittäytynyt mies kertoo.

Hän väittää aluksi, ettei Panosuhde.comissa ole lainkaan tekaistuja profiileja. Puhelun edetessä hän myöntää, että on sittenkin.

"Mutta niin on kaikissa tällaisissa palveluissa", hän lisää.

Lahtinen kertoo, ettei ole miettinyt firmojen omistussuhteita, laillisuutta tai toiminnan moraalisuutta.

"Palkka tulee, se riittää mulle. En ole enempää kysellyt."

Lahtinen vakuuttaa maksavansa veronsa tunnollisesti.

Lahtisen mukaan palkka siirretään ulkomaiselle maksukortille. Työnantaja lataa sille esimerkiksi sata euroa, ja korttia voi käyttää niin kauan kuin saldoa riittää. Tämä on yleinen tapa siirtää varoja veroparatiiseista korkean verotuksen maihin. Kortteja on lähes mahdotonta jäljittää, ja todennäköisyys kiinni jäämiselle on hyvin pieni.

Firma toimii hämärästi ja työntekijät huijaavat asiakkaita, mutta eivät asiakkaatkaan kuulemma ole pelkkiä enkeleitä.

Syreeni sanoo, että hänen käsityksensä suomalaisista miehistä on muuttunut, kun hän on esittänyt netissä naisia.

"Ehkä olen nössö, mutta melko karkeaa menoa miehet tässä harrastavat. Ensimmäinen repliikki voi olla vaikkapa 'Haluan nuolla'."

Ja sieltä saapuukin viesti Ultsulle, 24-vuotiaalle espoolaiselle, joka esiintyy kuvassa rinnat paljaina. 49-vuotias nimimerkki Rotox kertoo, että on lähdössä matkalle kolmeksi päiväksi. "Kiinnostaisko lähtee mukaan?"

KAI SINERVO

Syreenin mukaan työntekijät eivät ole ainoita, jotka teeskentelevät: "Mies saattaa lähettää vaikka 20 profiilille yhtä aikaa saman viestin. Minä tietysti näen ne kaikki. Melko tuloshakuista."

Myös naisten maailma on avautunut eri tavalla.

"Ei mikään ihme, että feministit puhuvat siitä, miten naisia kohdellaan huonosti. Jos olisin nainen keskustelupalstalla, niin kyllä varmaan tuntisin oloni aika tukalaksi. Vaikka profiilikuvassa ollaankin lettu levällään, niin esineellistämisen määrä on huikea. Ehkä olen romantikko, mutta ei sen näin kuuluisi mennä."

Sampo Syreeni toivoo, että saisi pian muita töitä. Hän on käynyt työhaastatteluissa, mutta ei ole tärpännyt. Selkäkipu estää kaiken seisomatyön, eikä Syreeni oikeastaan haluakaan tehdä muita kuin it-alan töitä.

Yksinäisyys helpottaisi, jos töitä olisi. Näin Syreeni arvelee.

Nokiassa oli kivoja työkavereita, ja jos saisi palkkaa, voisi myös ostaa pesukoneen ja käydä silloin tällöin kavereiden kanssa ulkona.

"Olen yöeläjä, aamulla herääminen on hirveän vaikeaa. Se on tämän työn hyvä puoli, että saa itse päättää työvuoroista."

Näin Syreeni sanoi heinäkuussa.

Nyt vuoroja ei enää ole. Kun Syreeni kertoi työnantajalleen tästä haastattelusta, hän sai potkut.

Syreeni tiesi riskeistä, mutta päätti silti puhua työstään julkisesti. Hän koki, että treffipalvelun työntekijöitä ja asiakkaita kohdeltiin törkeästi.

Mitä haluat sanoa entisille asiakkaillesi? Niille yksinäisille, joita huijasit.

"Sori, tarvitsin rahaa."