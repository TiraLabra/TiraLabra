Rakentamisen oikeutta loukataan nyt Jyväskylässä

Maaseudulle rakentaminen on monin paikoin yhä hankalampaa. Arkistokuva: Maria Seppälä
Jyväskylässä on tullut julkisuuteen vielä tavallistakin rumempi tapaus, jossa rajoitetaan kansalaisen oikeutta rakentaa omalle maalleen.
Tässä tapauksessa jyväskyläläinen mies haluaisi rakentaa omakotitalon omistamalleen maalle Jyväskylän Nyrölään. Kaupungin rakennusjärjestystä tulkitaan nyt niin, että hän ei kuitenkaan saa tätä tehdä, koska tontti on muka liian syrjässä.
Lisäksi 60-vuotias talonrakentaja on viranomaisen mielestä liian vanha. Talo jäisi pian tyhjilleen, jolloin siihen saattaisi muuttaa lapsiperhe. Lähimpään kouluun on matkaa kuusi kilometriä, mikä merkitsisi kallista koulukuljetusta.
Selvää tietysti on, että nuorempi rakennusluvan hakija olisi taas liian nuori, koska hänhän voi saada lapsia – ja taas pitäisi järjestää koulukyytiä.
Tontin koon pitäisi kyllä riittää, sillä sitä on 20 hehtaaria. Nyrölä ei myöskään ole korpea, vaan siellä on tavanomaista kyläasutusta. Entisen Jyväskylän maalaiskunnan alueella sijaitsevasta kylästä on puolen tunnin automatka Jyväskylän keskustaan.
Samantapaisia uutisia tulee jatkuvasti. Maalle rakentamisen kannalta hankalimpia alueita ovat olleet Pirkanmaa ja Varsinais-Suomi, mutta myös Jyväskylä on kunnostautunut. Esimerkiksi 15 kilometrin päässä Jyväskylän keskustasta sijaitsevassa luonnonkauniissa Leppälahden kylässä kaupunki ei salli rakentamista kyläkeskuksen ulkopuolelle. Rakentaminen halutaan keskittää kyläkeskuksen ympäristöön.
Kuvaan kuuluu, että Jyväskylässä on uusi rakennusjärjestys, joka on saatettu voimaan ilmeisen vaivihkaa, ilman riittävää keskustelua ja yksityiskohtien avaamista. Kun rakennusjärjestyksen ongelmiin herättiin, suurin osa puolueista teki valtuustoaloitteen saadakseen siihen muutoksia.
Aloite kuitenkin tyrmättiin perustelemalla, että muutos olisi suuri työ ja että rakennusjärjestys on ollut voimassa vasta vähän aikaa.
Nyt kaupunginhallitus on kuitenkin palauttanut muutosaloitetta koskevan vastineen uudelleen valmisteltavaksi, koska se katsoi, että valtuustoryhmiä ei ole kuultu asiassa. Ryhmillä on muutama päivä vielä aikaa lausua asiassa mielipiteensä – keskellä kesää siis.
Nyrölän miehen kohtelu on törkeää. Siinähän esiintyy jo ikärasismiakin, johon laillisuusvalvojienkin soisi puuttuvan.
Tapaus on kuitenkin esimerkki siitä, mitä linjaukset ”yhdyskuntarakenteen eheyttämisestä” tarkoittavat.
Ne tarkoittavat, että lapsiperheen muuttaminen maaseudun kyliin on suuri paha, mutta ennen muuta ne tarkoittavat sitä, että suomalaisilla ei ole enää kaikkialla maassa oikeutta valita asuinpaikkaansa. Tämä valta on annettu suunnittelijoiden käsiin niin kuin Neuvostoliitossa.
Valitettavaa on, että linjausten perusteena ovat virheelliset käsitykset siitä, että maaseudulla asuminen olisi kallista ja ympäristön kannalta kestämätöntä.
Jyväskylän tapaus antaa ajattelemisen aihetta myös kuntauudistukseen. Kun pieniä kuntia liitetään suurempiin – esimerkiksi Jyväskylään – on helppo kuvitella, mitä pienten kuntien rakennusjärjestyksille tapahtuu.
Niistä tulee tarpeetonta silppua.
Valitettavasti tapahtui virhe. Yritä myöhemmin uudelleen tai palaa etusivulle.