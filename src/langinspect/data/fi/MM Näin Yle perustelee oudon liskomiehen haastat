M&M: Näin Yle perustelee oudon liskomiehen haastattelua
Torstai 05.09.2013 klo 21:50
Ylen tutkivan journalismin ohjelma MOT käsitteli maanantaina Bilderberg-ryhmää.

Yhtenä asiantuntijana ohjelmassa haastateltiin brittiläistä salaliittoteoreetikkoa David Ickeä.

Icken teoria on, että neljännestä ulottuvuudesta tulleet liskoihmiset hallitsevat maailmaa. Hän on kertonut tavanneensa ihmisiä, jotka ovat nähneet mahtimiesten muuttuvan liskoiksi.

MOT:n toimittaja perustelee Markkinointi&Mainonnalle Icken valintaa asiantuntijaksi sillä, että tämä on yksi pisimpään Bilderbergiä seuranneista henkilöistä.

Hän sanoo, että liskoteorian vuoksi Ickeä saatetaan pitää kahjona, mutta tosiasiassa tämä puhuu ihmisten voimattomuudesta suhteessa valtakoneistoihin.

– MOT pyrkii aina selvittämään haastateltavien taustoja ja motiiveja sekä heidän näkemystensä perusteita ja uskottavuutta. MOT ei etukäteen luokittele henkilöitä kelpoihin ja epäkelpoihin.