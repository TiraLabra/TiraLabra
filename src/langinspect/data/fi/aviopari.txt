@fiKalifornialainen aviopari kuoli 4 tunnin aikaerolla 62 avioliittovuoden jälkeen

Kalifornialaiset Don ja Maxine Simpson ehtivät olla naimisissa 62 vuotta. Heinäkuussa he kuolivat sairaalassa vain neljä tuntia toistensa jälkeen.
Pari tapasi toisensa Kalifornian Bakersfieldissä sijaitsevassa keilahallissa 1940-luvun lopussa. Muutaman vuoden seurustelun jälkeen pari avioitui vuonna 1952 ja piti yhtä kuolemaansa saakka - kirjaimellisesti.

Kalifornialaisparin maallisen taipaleen päättymisestä on uutisoitu laajasti maailmalla. Esimerkiksi Ison-Britannian yleisradioyhtiö BBC kertoo Don ja Maxine Simpsonin kuolleen vierekkäisiin sairaalasänkyihin, joissa he pystyivät pitämään toisiaan kädestä.

Pariskunnan lapsenlapsen, Melissa Sloanin mukaan ensimmäisenä kuoli Maxine. Kun hoitohenkilökunta oli poistamassa Maxinea huoneesta, kuoli vuorostaan Don. Aikaeroa näillä tapahtumilla oli vain neljä tuntia.

Ruotsalaislehti Aftonbladetin mukaan pariskunta kuoli, kuten eli.

- He tekivät kaiken yhdessä ja luulen, että he olivat myös päättäneet poistua maailmasta samalla tavoin, Aftonbladet kertoo Melissa Sloanin sanoneen.

Yhdysvaltalaislehti Huffington Post on tehnyt "vuosisadan rakkaustarinasta" videon, jolla Melissa Sloan kertoo Don ja Maxine Simpsonin viimeisistä yhteisistä hetkistä.