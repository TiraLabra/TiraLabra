MIELIPIDE
Suomalaisten naisten ei pidä syyttää suomalaisia miehiä

Lauri Friman
Mielestäni jokaisella on oikeus avata sylinsä kenelle tahansa ja milloin tahansa tuntematta huonoa omaatuntoa omasta seikkailun ja nautinnon halustaan ja syyttämättä omasta toiminnastaan muita, kirjoittaa Lauri Friman mielipidekirjoituksessaan.

Kirjoitus (HS Kotimaa 8. 8.) käsitteli ulkomaalaisten miesten vientiä Suomessa. Juttuun haastatellut suomalaiset naiset pitivät ulkomaalaisia miehiä kotimaisia miehiä helpommin lähestyttävinä ja luonnostaan ystävällisinä.

Lisäksi ulkomaalaiset miehet olivat yhden haastatellun mukaan usein paljon kotimaisia paremman näköisiä, ja toisen mielestä Helsingissä ei ole kauhean paljon kiinnostavia suomalaisia sinkkumiehiä.

Suomalainen mies on heidän mukaansa siis kärjistettynä ruma, tylsä ja huonokäytöksinen.

Nykymaailmassa kevytkenkäisyyden ja irtosuhteiden pitäisi olla sen verran hyväksyttyjä, ettei kenenkään tarvitsisi perustella olevansa olosuhteiden vuoksi pakotettu syöksymään vieraaseen syliin.

Mielestäni jokaisella on oikeus avata sylinsä kenelle tahansa ja milloin tahansa tuntematta huonoa omaatuntoa omasta seikkailun ja nautinnon halustaan ja syyttämättä omasta toiminnastaan muita.

Kokonaisuutena juttu vahvisti mielikuvaa suomalaisista naisista kevytkenkäisinä ulkomaalaisia miehiä kohtaan ja suomalaisista miehistä rumina tuppisuina.

Lauri Friman
Pori