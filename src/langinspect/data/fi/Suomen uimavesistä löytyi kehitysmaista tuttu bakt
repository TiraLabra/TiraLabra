Suomen uimavesistä löytyi kehitysmaista tuttu bakteeri - neljä ihmistä saanut tartunnan

Löydetyt koleratapaukset ovat äärimmäisen harvinaisia Suomen olosuhteissa.
Neljä ihmistä on saanut kolerabakteeritartunnan Pohjois-Pohjanmaalla elokuussa. Poikkeukselliset tartunnat ovat johtuneet pitkään jatkuneista lämpimistä säistä.

- Kolerabakteerit kehittyvät murtovesissä, ja nyt poikkeuksellisen lämpimät kelit ovat mahdollistaneet bakteerin kasvun, Pohjois-Pohjanmaan sairaanhoitopiirin tartuntataudeista vastaava lääkäri Hannu Syrjälä kertoo. 

Oulun sairaanhoitopiiri tiedotti viime viikolla kolmesta Vibrio cholerae -bakteerilöydöstä. Kaiken kaikkiaan tapauksia on nyt löydetty neljä, joista yksi on varmistettu Terveyden ja hyvinvoinnin laitoksen (THL) laboratoriossa. Loput löydökset varmistuvat muutaman päivän kuluessa.

01-bakteeria ei 
aiemmin Suomessa


Vastaavanlaisia tapauksia on viimeksi havaittu vuonna 1998. Sitä aiemmin tautia ei ole todettu Suomessa sataan vuoteen. Nykyään kolera on tuttu lähinnä kehitysmaista, joissa sanitaatio on puutteellista ja puhtaasta juomavedestä on pulaa.

Nyt tehdyt havainnot ovat poikkeuksellisia, sillä koleravatsatautia aiheuttavaa O1-bakteeria ei ole aiemmin todettu Suomessa. 

- Kolera ei ole tarttunut ihmisestä toiseen vaan kaikki sairastuneet ovat uineet murtovedessä, Syrjälä kertoo.

Murtovesialueella merivesi sekoittuu jokisuiston makeaan veteen. Syrjälä ei ole kuullut, että tautitapauksia olisi todettu Pohjois-Pohjanmaan ulkopuolella. 

Kolera voi aiheuttaa haava- ja yleisinfektioita tai ripulitaudin, joka on useimmiten lievä ja parantuu itsestään. Nyt sairastuneista kaksi on joutunut sairaalahoitoon. Kaikkien sairastuneiden tilanne on kuitenkin hyvä.

Säiden viilentyessä myös koleratartuntojen mahdollisuus pienenee.

- Näyttää siltä, että tilanne on taltutettu, Syrjälä sanoo.

Tapauksesta kertoi ensimmäisenä Kaleva.