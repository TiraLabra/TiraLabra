Israelin aseyhtiöille sota on parasta mainosta

Yli kuukauden kestäneissä Gazan taisteluissa israelilaiset asevalmistajat ovat testanneet tuotteitaan, kertoo israelilainen Haaretz-lehti.

Valmistajat odottavat nyt Haaretzin mukaan, että testatut tuotteet voittavat puolelleen uusia asiakkaita.

Konfliktissa kuolleiden määrä on ylittänyt 1 900, joista siviileitä on palestiinalaisviranomaisten mukaan suurin osa.

"Kansainvälisten asiakkaittemme määrä kasvaa jokaisen Gazan kaltaisen kampanjan aikana", sanoo tähtäinvalmistaja Meprolightin toimitusjohtaja Eli Gold. Meprolightin asiakasryhmiä ovat armeija- ja poliisijoukot sekä siviiliostajat.

Meprolight mainostaa verkkosivuillaan, että yhtiön tuotteita kehitellään yhteistyössä Israelin armeijan (IDF) kanssa. Israelin omistamasta aseyhtiö Israeli Military Defencestä (IMI) kerrotaan, että tiedonvaihto Israelin aseteollisuuden ja armeijan välillä on tiivistä.

IMI:n valmistamaa raudoitetun betonin lävistävää MR500-pommia käytettiin ensimmäistä kertaa sotatilanteessa Gazan miehityksen aikana. Pommille on tehty toimittamattomia tilauksia 5,6 miljardin Israelin shekelin, eli 1,2 miljardin euron arvosta.

"Puolustusteollisuus oppii jatkuvasti yhdessä IDF:n ja puolustusministeriön kanssa [Gazan konfliktissa] käytettävistä uusista asejärjestelmistä", yhtiön hallituksen puheenjohtaja, entinen Israelin armeijan kenraalimajuri Udi Adam kertoo Haaretzille.

"Taistelu on kuin korkein mahdollinen merkki hyväksynnästä kansainvälisillä markkinoilla. Taistelussa kunnostautuneita tuotteita on helpompi myydä", sanoo Barbara Opall-Rome, joka on Yhdysvaltalaisen puolustuslehti Defence Newsin päätoimittaja Israelin haarakonttorissa.

"Aseyhtiöille tämä Israelin kampanja on kuin joisi erittäin voimakasta energiajuomaa – se yksinkertaisesti antaa yhtiöille uskomattomasti vauhtia", hän kertoo Haaretzille.

"Heti operaation jälkeen, ja ehkä jo sen aikana, kaikenkaltaiset delegaatiot saapuvat [Israeliin] maista, jotka arvostavat Israelin teknistä kyvykkyyttä ja ovat kiinnostuneita testaamaan uusia tuotteita."

Gazan konflikti vaikuttaa israelilaisten asiantuntijoiden mukaan aseyhtiöiden vientiin.

Israelin armeijassa palvellut kenraalimajuri ja entinen Mossadin päällikkö Danny Yatom kertoo Haaretzille, että operaatiolla on mahdollisuus toimia mainoksena israelilaiselle sotakalustolle, pääasiassa taistelussa testatuille tuotteille.

"Bisneksen näkökulmasta operaatio on ollut erinomainen asia puolustusyhtiöille", Israeli Defence -puolustuslehden päätoimittaja Amir Rapaport sanoo.

Suomi on Israelin pitkäaikainen kauppakumppani. Vuoden 2000 alusta Suomi on tehnyt asehankintoja Israelista 241 miljoonalla eurolla, kertoo erityisasiantuntija Sanna Laaksonen puolustusministeriön materiaaliyksiköstä.

Suomen suurimmat yksittäiset kauppakumppanit, Elbit Systems ja Rafael molemmat mainostavat verkkosivuillaan tuotteidensa olevan "taistelussa koeteltuja".

Puolustusvoimat hankki viime vuonna seitsemällä miljoonalla eurolla naamioverkkoja israelilaiselta Fibrotexiltä. Hankintojen arvo on puolustusministeriön mukaan noin 9 miljoonaa euroa.