Imaami Anas Hajjar: Kalifaatti rikkoo islamin sääntöjä

Suomesta on lähtenyt Syyriaan ainakin 40 suomalaista muslimia. Osa on lähtenyt tekemään humanitaarista työtä, mutta sitä ei tiedetä, kuinka moni on päätynyt taistelemaan ISIS-järjestön Kalifaatin puolesta.

Suomen islamilaisen yhdyskunnan imaami Anas Hajjar on sitä mieltä, että Syyriassa ja Irakissa vaikuttava ”Islamilainen valtio” –niminen terrorijärjestö toimii islamin sääntöjä vastaan.

– Näen joitakin päätöksiä, joitakin tekoja, jotka kummastuttavat aika tavalla. Pakottaminen muuhun uskontoon, siviilien tappaminen, karkottaminen ja niin edelleen. - - On tapahtunut monia asioita, jotka nostavat monia kysymysmerkkejä: kuka on tämän takana ja ketkä ovat tukemassa tällaista toimintaa?, Hajjar kysyy.

Syyrialaissyntyinen Hajjar johtaa Islamilaista neuvostoa ja yhdyskuntaa, jotka ovat Suomen muslimien yhdistysten kattojärjestöjä. Yhdyskunnan moskeija sijaitsee Helsingin Lönnrotinkadulla.

Yhdyskunnalla ei ole virallista kantaa aiemmin ISIS-nimellä tunnetun ”Islamilaisen valtion” julistamaan Kalifaattiin eikä Syyrian sisällissotaan. Hajjar korostaa puhuvansa asiassa henkilökohtaisesti.

– Keskustelu on vielä kesken tästä aiheesta. Kuitenkin mitä tähän asti on nähty (ISIS-järjestön) käyttäytymisestä, niin siinä on monia asioita, jotka toimivat islamin sääntöjä vastaan, Hajjar sanoo.

Hajjar kertoo kuulleensa, että Syyriaan olisi lähtenyt lähes 40 suomalaista muslimia. Osa heistä on lähtenyt tekemään humanitaarista avustustyötä Bashar al-Assadin hallintoa vastustavien kapinallisten keskuudessa. Hajjarilla ei ole tietoa siitä, kuinka moni lähtijöistä on päätynyt taistelemaan Kalifaatin puolesta.

– Ongelma on, ettei tiedetä minne he ovat lähdössä. Saattaa olla, että joku lähtee tekemään avustustyötä. - - Mutta jos joku lähtee tarkoituksella etsimään taistelua, niin hän saattaa joutua vääriin käsiin. Hän luulee tekevänsä hyvää, mutta joutuu taistelemaan siviilejä vastaan tai tekemään jotain kauheuksia. - - Se on vaarallista lähteä sinne.

Nuoria on varoitettu

Hajjar kertoo, että Suomen moskeijoissa on varoitettu nuoria lähtemästä Syyrian sotaan. Hän on kuitenkin kuullut värväreistä, jotka houkuttelevat etenkin syrjäytyneitä nuoria lähtemään taisteluun.

– Minun tietooni ei ole kantautunut, että moskeijoiden sisällä olisi mitään tapahtunut, vaan lähinnä että ulkopuolella, kadulla on joku yrittänyt värvätä joitakin.

Hajjarin mukaan Islamilainen yhdyskunta pitää jatkuvasti yhteyttä Suomen suojelupoliisiin kanssa, jotta Syyrian sodasta palaavat eivät ryhtyisi täällä väkivaltaan.

– Meillä on aina keskusteluja poliisin kanssa. Kun tarve vaatii, niin me istutaan heidän kanssa, ja pidämme neuvoa, kertoo Suomen islamilaisen yhdyskunnan imaami Anas Hajjar.

Lisää aiheesta tänään A-studiossa klo 21. Vieraina ovat imaami Anas Hajjar ja suojelupoliisin ylitarkastaja Tuomas Portaankorva.