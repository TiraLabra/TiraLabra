Rakastetun Tove Janssonin toinen puoli: Jallua, seksiä ja pahennusta

Tove Jansson oli paljon muutakin kuin pelkkä hentoääninen satutäti. Hän ryyppäsi, harrasti seksiä ja aiheutti pahennusta.

Taiteilijan yksityiseen puoleen pureudutaan uudessa, tänään esitettävässä suorasukaisessa dokumentissa. Se esitetään tuoreeltaan Janssonin juhlavuoden kunniaksi. Hän syntyi 9. elokuuta 1914.

Muumilaakson vangissa ääneen pääsevät paitsi tutkijat ja läheiset - kuten veli Per-Olof Jansson ja toisen veljen, Lars Janssonin tytär Sophia Jansson - myös Tove itse. Hän esiintyy arkistofilmeissä ja kirjeissä, joita luetaan ääneen läpi dokumentin. Niiden kautta taiteilijasta piirtyy eläväinen kuva. Hän kertoo, kuinka tietää aiheuttavansa skandaalin aikoessaan keskeyttää opinnot Ateneumissa, vastoin isänsä tahtoa. Kertominen pääopettajalle jännitti. Rohkaisua löytyi pullosta.

- Sitä ennen juon puoli pulloa Pöytäviinaa, Toven kuullaan dokumentissa tuolloin suunnitelleen.

Isännöitsijä vihastui

Kun muuan englantilainen agentti taas saapui Helsinkiin Tovea tapaamaan, tämä järjesti hänen kunniakseen juhlat.

- Pidin hänelle hurjat vappuaattohipat ateljeessa: 20 henkeä, kitara, Jallua, vihainen isännöitsijä, ilmapalloja, ihmissuhdekiemuroita, tanssia, aamukahvia ja koko hoito, Tove kuvailee villiä dokumentissa menoa.

Työnarkomaanina Jansson poistui vain harvoin ateljeestaan. Tarvittavat irtiotot hoituivat usein siellä.

- Välillä juhlin, juon viiniä ja tanssin ihan itsekseni.

Rakkaus naiseen sokki veljelle

Ranskan-aikanaan naisen ei tarvinnut olla yksin. Seuralaisena toimi ainakin muuan Jacques.

- Menimme Jacquesin kanssa saarille. Rakastelimme kuun valossa rannalla.

Mies ei kuitenkaan ollut Janssonin suuri rakkaus. Heistäkin kuullaan. Veli muistelee dokumentissa omaa reaktiotaan, pientä sokkia, kun sisar kertoi rakastuneensa naiseen. Palavaa intohimoaan Jansson kuvailee Eva Konikoffille lähettämässään kirjeessä.

- Olen niin onnellinen, iloinen ja vapautunut. Olen rakastunut mielettömästi naiseen. Hän on ihanan naisellinen, rakastunut taiteilija julisti.

Loppuelämän rakkaus antoi kuitenkin vielä odottaa itseään. Jansson ja Tuulikki Pietilä tapasivat vuonna 1956. He olivat yhdessä Janssonin kuolemaan, vuoteen 2001, asti.

Muumilaakson vanki Fem 22.00

Kenelle: Kiehtovista, aidoista ja suorista henkilökuvista pitäville. Tämä on ansiokkaasti juuri sellainen.

Parasta: Tove Jansson ei itse halunnut tulla tunnetuksi pelkkänä muumien luojana. Uudessa dokumentissa hahmoja vain sivutaan, pääosassa on inhimillinen taiteilija.