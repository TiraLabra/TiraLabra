@fiHi Score Girl -manga rikkoo tekijänoikeuksia

Kirjoittanut 06.08.2014	 Petteri Uusitalo

Osakalaisen videopelifirma SNK Playmoren mukaan Rensuke Oshikirin manga Hi Score Girl rikkoo sen tekijänoikeuksia käyttämällä sen hahmoja luvatta.

Hi Score Girl on videopeliaiheinen romanttinen komedia. SNK Playmoren mukaan sarjassa on toistuvasti esiintynyt ilman lupaa hahmoja sen pelisarjoista, mm. The King of Fightersista ja Samurai Shodownista.

Poliisi tutki sarjan kustantaja Square Enixin pääkonttorin ja muita toimipisteitä tämän viikon tiistaina ja takavarikoi materiaalia tutkiakseen syytöstä. Mangan tekijää ja kustannustoimittajaa aiotaan kuulustella aiheesta.

SNK Playmore teki asiasta valituksen poliisille toukokuussa. Sen tänään julkaiseman tiedotteen mukaan se on toistuvasti vaatinut Square Enixiä lopettamaan Hi Score Girlin lehtijulkaisun, pokkarimyynnin ja muun levityksen, mutta ei ole saanut tyydyttävää vastausta.

Hi Score Girlin pokkarijulkaisut sisältävät tekijänoikeushuomautuksen, jotka tunnustavat sarjassa esiintyvien pelien tekijänoikeuksien kuuluvan omistajilleen, ja SNK Playmore on mainittu muiden pelifirmojen ohessa. SNK Playmoren mukaan se kuitenkin sai tietää mangan olemassaolosta vasta viime kesänä, kun muuan animestudio oli siihen yhteydessä kysyäkseen lupaa sen pelihahmojen ja -äänien käyttämiseen myös mangan tulevassa animesovituksessa.

Hi Score Girl sijoittuu vuoteen 1991. Kuudesluokkalaisella Haruolla on tapana viettää päivänsä pelihallissa, jossa hän tutustuu luokallaan olevaan tyttöön nimeltä Akira. Akira voittaa hänet Street Fighter II:ssa erä toisensa jälkeen, ja heistä tulee epätodennäköisiä ystäviä.

Manga on ilmestynyt Square Enixin Big Gangan -lehdessä vuodesta 2010 alkaen toistaiseksi viiden pokkarin verran.