Tsunamissa vuonna 2004 kadonnut tyttö löytyi elossa

Intian valtamerellä tapahtui vuonna 2004 mittava merenalainen maanjäristys, jonka seurauksena Kaakkois-Aasian rannikoille iskeytyi valtavia aaltoja. Luonnonkatastrofissa menehtyi yli 200.000 ihmistä. Nyt eräs tsunamin uhriksi uskottu tyttö on löytynyt elossa lähes 10 vuotta onnettomuuden jälkeen.

Nelivuotias indonesialaistyttö Raudhatul Jannah pyyhkiytyi aikoinaan veljensä Arif Pratama Rangkutin kanssa perheen kodista tsunamin seurauksena, DPA uutisoi. Etsintöjen osoittauduttua tuloksettomiksi lasten vanhemmat uskoivat kaksikon hukkuneen. Nyt on kuitenkin käynyt ilmi, että Jannah on elossa ja voi hyvin. Tytön äidin Jamaliahin veli näki tytön kadulla provinssin lounaisosassa.

Eno teki tiedusteluja, joista kävi ilmi, että tyttö on tsunamista selviytynyt adoptiolapsi. Jamaliah saapui miehineen katsomaan tyttöä, jolloin he olivat aivan varmoja siitä, että kyseessä on heidän tyttärensä. Äidin mukaan he ovat valmiita todistamaan asian DNA-testeillä. Jannahin mukaan myös hänen veljensä selviytyi elossa, vaikka hän ei tiedäkään tämän olinpaikkaa. Perheen vanhemmat aikovatkin nyt ryhtyä etsimään poikaansa uudelleen.