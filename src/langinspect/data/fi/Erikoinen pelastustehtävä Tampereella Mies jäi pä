Erikoinen pelastustehtävä Tampereella: Mies jäi päästään jumiin bussipysäkkiin

Porin hätäkeskus vastaanotti maanantaina erikoisen ilmoituksen.
Alkutietojen mukaan mies joutunut puristuksiin Tampereella. 

Pirkanmaan pelastuslaitoksen yksikön esimies kertoo, että kyseessä oli lopulta kuitenkin vähän toisenlainen tilanne.

- Ei se ollut mikään puristuksissa oleva tapaus. Kyseessä oli päihtynyt ihminen, joka oli saanut päänsä maan ja bussipysäkin pleksin väliin, eikä huomannut kääntää päätään.

Mies makasi maassa, ja sairaankuljetuksen lääkintäesimies kehotti häntä kääntämään päätään toiseen asentoon. Mies pääsikin tämän jälkeen kiipelistä helposti.

- Pelastuksen apua ei tarvittu ollenkaan eikä meillä ollut mitään hommia. En tiedä, miten hän oli sinne päätynyt. Varmaan hän oli itsensä sinne saanut, kun oli yksin liikkeellä. Tuskin kukaan on häntä sinne laittanut, pelastuslaitokselta kerrotaan.

Paikalle ehdittiin kuitenkin turhaan lähettää isompi joukko pelastajia.
Yksikön esimies sanoo, ettei hätäkeskus voi aina tietää todellista tilannetta ennakkoon. 

 
Äly ei ole aina parhaimmillaan, kun on päissään. Tämmöistä se on välillä.

- Tämä ei sitten ollut loppupeleissä sen kummempi tehtävä. Se on sama kuin jos laittaisi käden tuolin selkänojan puolien väliin ja laittaisi käden nyrkkiin. Sen saa sieltä pois, kun avaa sormet. Äly ei ole aina parhaimmillaan, kun on päissään. Tämmöistä se on välillä.