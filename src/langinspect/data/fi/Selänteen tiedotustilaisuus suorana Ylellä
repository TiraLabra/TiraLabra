Selänteen tiedotustilaisuus suorana Ylellä
Teemu Selänne pitää maanantaina tiedotustilaisuuden, jonka Yle Areena näyttää.

Teemu Selänne ja Roman Rotenberg järjestävät maanantaina 11. elokuuta tiedotustilaisuuden Kirkkonummella. Yle Urheilu näyttää tilaisuuden suorana Yle Areenassa klo 18 alkaen.

Tiedotustilaisuuden sisältöä ei ole kerrottu julkisuuteen. Yle Urheilun saamassa kutsussa kerrotaan, että Selänteen lisäksi paikalla on Jokereiden omistajiin kuuluva liikemies Roman Rotenberg.

Selänteen mahdollista jatkoa on spekuloitu siitä asti, kun hän lopetti pitkän NHL-uransa viime keväänä. Rotenberg on todennut monta kertaa kesän aikana, kuinka tärkeää Jokereille olisi saada Selänne ensi kauden KHL-joukkueeseensa.