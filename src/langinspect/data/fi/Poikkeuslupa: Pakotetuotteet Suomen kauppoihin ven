Poikkeuslupa: Pakotetuotteet Suomen kauppoihin venäjänkielisinä

Elintarvikealan yhtiöt ja kaupat ovat saaneet poikkeusluvan myydä Venäjälle tarkoitettuja kylmätuotteita ilman suomen- ja ruotsinkielisiä pakkausselosteita.
– Eviran antaman päätöksen mukaan kylmässä säilytettäviä elintarvikkeita saa tavanomaisesta poiketen myydä ilman, että suomen- ja ruotsinkielisiä pakkausmerkintöjä on kiinnitetty pakkauksiin. Oikeiden pakkausmerkintöjen on kuitenkin oltava kuluttajien saatavilla. Muutoksia ei tässä vaiheessa tule muiden elintarvikkeiden myyntiin, Evira tiedottaa.

Tuotteet siis tulevat kauppoihin venäjänkielisillä pakkausmerkinnöillä. Elintarvikelainsäädäntö edellyttää tavallisesti, että elintarvikkeiden pakolliset pakkausmerkinnät on tehtävä suomen ja ruotsin kielellä.

Eviran mukaan suomen- ja ruotsinkielisten pakkausmerkintöjen on oltava saatavilla tuotteiden läheisyydessä sekä erillisenä kirjallisena paperina että isolla näkyvällä taululla.

– Poikkeus koskee vain kylmässä säilytettäviä elintarvikkeita, koska niiden pakkausmerkintöjen korjaaminen olisi kylmäsäilytysvaatimuksen ja erien suurten kokojen vuoksi vaikeaa, sanoo yksikönjohtaja Annika Nurttila Eviran tuoteturvallisuusyksiköstä viraston tiedotteessa.

Venäjän asettamien tuontikieltojen takia suomalaisten elintarvikkeiden vienti Venäjälle jouduttiin lopettamaan yllättäen. Eviran päätöksellä ”pyritään vähentämään tuontikiellosta aiheutuvaa ruokahävikkiä”.

Muut asiasanat: 
Kotimaa
