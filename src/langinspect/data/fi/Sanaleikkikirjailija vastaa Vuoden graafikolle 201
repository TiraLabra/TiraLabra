Sanaleikkikirjailija vastaa Vuoden graafikolle 2013

Susikoira Roi valittiin vuoden graafikoksi 2015. Valinta oli hieman yllättävä, sillä vaikka hän oli taittanut Imagea, piirtänyt sarjakuvaa NYT-liitteeseen, suunnitellut Juhlaviikkojen ja Flow’n katalogeja ja myynyt teepaitoja, ei hän omasta mielestään osannut kuin huiskia viivoja ja sans serif -fontteja sinne tänne. Ehkä susikoiran pitämä humoristinen blogi Roi Diem oli lisännyt hänen mainettaan, ehkä hipsterihenkinen ulkonäkö itsessään riitti erottamaan hänet muista koirista.

Susikoira Roin valinta herätti kuitenkin suuresti närää muissa graafikoissa. Hänhän on aivan aloittelija, jotkut sanoivat. Palkinto on tarkoitettu vain ihmisille, muut tweettasivat. Roihan on kirjailija Jorma Kurvisen keksimä fiktiivinen hahmo, jotkut väittivät.

Aivan erityisesti Roin valinnasta suivaantui Vuoden graafikkoa 2013 Kasper Strömman. Hän kirjoitti suosittuun, kepeäsävyiseen blogiinsa:

”Vuoden graafikko 2013 on huomannut että Susikoira Roi on taas yllättäen lisännyt suosiotaan. Tämä piirtäjä on tietenkin vuoden graafikolle ennestään tuttu, mutta hän ei ikinä ole ymmärtänyt mikä siitä teki niin suositun. Rakenteensa puolesta hän kyllä luuli ymmärtävänsä miten se toimii; kyseessä oli liian konseptuaalinen, kankea sommittelu joka loppuu väkinäiseen fonttivalintaan. Designin juju siis piilee suunnittelullisessa kömpelyydessä, mutta mikä siinä nyt oli niin hienoa?”

Screen Shot 2014-08-11 at 13.07.36Syttyi pitkällinen sosiaalisessa mediassa käyty sota, jossa kaikki Suomen taide-, mainos- ja mediamaailmassa toimivat ihmiset joutuivat valitsemaan puolensa. Ystävyyksiä hajosi, avioeroja syntyi, jotkut joutuivat takaisin mielisairaalaan. Lopulta tilanteen rauhoittamiseen oli vain yksi mahdollisuus: Design-off.

Design-off suoritettiin Sanomatalon Mediatorilla. Molempien vuoden graafikoiden oli suunniteltava kuvitteellista Helsingin Design-pääkaupunkiutta 2016 mainostava mainoskampanja, joka toimisi sekä julisteina, ratikkojen kyljissä, Finnairin lentokoneissa, printissä, netissä että mobiilissa. Design-off alkoi keskipäivällä ja aikaa oli yksi tunti. Käytettävissä oli kaikki mahdolliset välineet, mutta kilpailijaa tai tämän työtä ei saanut sabotoida. Pekka Himasesta, Tarja Halosesta ja Arman Alizadista koostuva raati valitsisi voittajan. Kyseessä oli siis perinteinen design-off, jonka Strömman ja Roi hyvin tunsivat. Vetoja lyötiin puolesta ja vastaan.

Strömman valmistautui syömällä nopean salaatin, juomalla energiajuoman, meditoimalla ja suunnittelemalla pari teepaitaa. Hän oli valmis, valmiimpi kuin koskaan elämässään.

Mutta vaikka onkin lahjakas graafikko, oli Roi myös perso kaikenlaisille lihan houkutuksille. Tällä kertaa viina, laulu ja naiset eivät vieneet susikoiraa, vaan hän söi tuhdin lounaan WTC:n talon Spagetteriassa. Kasvislasagnea sai ottaa jopa toisen annoksen.

Viittä vaille kaksitoista Roi huomasi olevansa jo lähes myöhässä. Hän maksoi nopeasti kortillaan ja kiiruhti Sanomataloon. Harmillisesti aivan täysi vatsa teki juoksemisesta hidasta.

Tuomarit epäilivät jo Roin luovuttaneen, mutta tasan kello kaksitoista susikoira jolkutti Mediatorille. Huh! Kilpailu voisi alkaa.

Täysinäinen vatsa ja juoksu halki helteisen Helsingin sai Roin pään pyörälle. Hän ei pystynyt keskittymään kunnolla. Juuri ja juuri hän sai avattua läppärinsä ja klikattua pari ironista monikulmiota Photoshopiinsa. Mitä sitten piti tehdä? Roi ei kunnolla muistanut.

Minuutit kuluivat ja vuoden graafikko 2013 Kasper Strömman oli suunnitellut massiiviset rakennelmat, viraalikamppikset, kuumailmapallot, oheistuotteet ja vaikka mitä. Hän oli itsevarma: tämä olisi hänen kaikkien aikojen paras työnsä.

Tunnin päätteeksi soi gongi, ja kilpailijat luovuttivat työnsä tuomaristolle. Susikoira Roi ei pystynyt vieläkään oikein keskittymään design-offiin. Raati vetäytyi miettimään ja saapui pian takaisin julistamaan tuloksen.

Tarja Halonen tarttui mikrofoniin. Jännitys yleisön keskuudessa oli käsin kosketeltava. Roi ja Strömman mulkoilivat toisiaan hermostuneina. Silloin Tarja Halonen lausui mikkiin:

”Kävi niin, että labiili designeroi
huonommin kuin debiili lasagne-Roi.”