Lääketiede on kehittynyt huimaa vauhtia. Brittipojan tapaus todistaa sen, ettei kehitystä tunnu pysäyttävän mikään.

Yhdeksänvuotias Kieran Sorkin syntyi ilman korvia. Pojalle tehtiin kuitenkin korvat hänen omien kylkiluidensa rustosta lontoolaisessa sairaalassa, uutisoi BBC.

Sen mukaan Britanniassa syntyy vuosittain jopa sata lasta ilman korvaa tai korvia, ja tätä sairautta kutsutaan mikrotiaksi. Brittipojalla oli syntyessään vain pienet korvannipukat. Hän oli myös kuuro.

- Halusin, että ihmiset lopettaisivat kyselemisen. Halusin näyttää samalle kuin kaverini. Halusin myös käyttää aurinkolaseja ja kuulokkeita, brittipoika perusteli korvaleikkaustaan BBC:n mukaan.

Ennen tätä leikkausta pojalle asetettiin toisessa leikkauksessa kuulolaite, jonka avulla hän kuulee. 

Pojan äidin Louise Sorkinin mukaan hänen poikansa odotti leikkausta vuosia.

- En halunnut, että lapset kiusasivat häntä erilaisuutensa vuoksi. Halusin, että hänet hyväksytään niin kuin kaikki muutkin, Louise Sorkin sanoo.

Itse operaatiossa brittipojan kuudesta kylkiluusta otettiin rustoa, joka leikattiin, muotoiltiin ja ommeltiin korvien näköisiksi. Myös iho saatiin muotoiltua korviin. Leikkaus on kosmeettinen, eikä se siis paranna kuuloa.

Kolme päivää leikkauksen jälkeen Kieran Sorkin katsoi ensimmäistä kertaa peilistä uusia korviaan. Hänen ensireaktionsa oli: "Vau". Sen jälkeen hän alkoi kikattaa. Nauraminen kuitenkin sattui, koska hänen kylkiään oli juuri operoitu.

Brittipoika tarvitsee puolen vuoden jälkeen vielä toisen operaation, jotta korvat erottuisivat päänahasta entistä paremmin. Poika on silti nyt jo tyytyväinen tuloksiin.

Jutusta korjattu kirjoitusvirhe klo 0.58: kosminen-sana muutettu kosmeettiseksi.
Niko Ranta