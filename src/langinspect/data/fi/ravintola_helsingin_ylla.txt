Ravintola Helsingin yllä
18.6.2012 14:00

Elokuussa Helsingin Rautatientorilla on mahdollista nauttia gourmet-herkkuja 40 metrin korkeudessa. Talouslehti Forbes on valinnut Dinner in the Skyn kymmenen erikoisimman ravintolan joukkoon maailmassa.

Dinner in the Sky tarjoaa ainutlaatuisen ruokailuelämyksen heille, joiden päätä ei korkealla huimaa. Suomeen saapuva taivasravintolakiertue kattaa pöydän yläilmoihin Helsingin Rautatientorille 13.-17.8.2012.

Huippukokit vaihtuvat taivasravintolassa päivittäin. Taivaallisista ruuista vastaavat vuorollaan tukholmalaisen, kahden Michelin-tähden ravintola Frantzén/Lindebergin omistajat Björn Frantzén ja Daniel Lindeberg sekä kotimaiset huippukokit Chef & Sommelierin Sasu Laukkonen, Demon Tommi Tuominen ja Postresin Samul Wirgentius.

Taivaallinen illallinen Brysselissä.

Huikeasta näköalasta ja ainutlaatuisesta kokemuksesta voi nauttia 40 minuuttia kestävällä lounaalla, tunnin pituisella päivällisellä tai lyhyemmällä, 20 minuutin mittaisella samppanjatarjoilulla. Dinner in the Skyn menut julkaistaan 1.7.2012.

Pelottaako? Taivasravintolan turvallisuus on huippuluokkaa – ruokailijat istuvat tukevasti nelipistevöillä varustetuilla istuimilla ja henkilökunnan turvallisuus on valjain varmistettu. Pöytä nousee nosturin avulla 40 metrin korkeuteen ja se vie yläilmoihin 22 vieraan ohella myös viiden hengen tiimin ammattilaisia, jotka vastaavat tarjoilun sujuvuudesta sekä noston ja laskun turvallisuudesta.

 Taivasravintola sammakkoperspektiivistä. Emme ehkä suosittele korkeanpaikankammoisille.

Taivasravintolan pöytä on katettu aiemmin muun muassa Pariisissa, Lontoossa, Las Vegasissa ja Rio de Janeirossa sekä Suomen kiertueella 2010. Varaukset taivasravintolaan voi tehdä osoitteessa www.dinnerinthesky.fi.